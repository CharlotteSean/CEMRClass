一儿甫周岁，五六月间身热不退，昼夜烦躁，竟将自己头面抓破，血流满颊，不知痛楚，口极渴，小便极多。余审视之，身不离汗，手足俱有润泽，与茶一杯，即饮尽，旋出小便亦有一杯，余曰：“此消渴证也。若是实火，何得身热四十余日，尚有润泽，此儿上焦虽有热，而下焦实有寒也，口中纵如火烙，必有冷气直冲乳头”。问之乳母，果然。于是仿崔氏八味丸之法，用附子一钱五分，熟地三钱煎服，夜即能睡。次早倍其数服之，遂不烦不渴，小便亦疏，惟微热未退耳。余见其透体有汗，面白唇淡，息微体倦，改用补中益气汤一剂，而热全清，继以扶脾药善后而愈。|