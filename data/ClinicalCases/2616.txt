李表原之弟曜西，吾长子之襟兄也。其子于秋初患疟，医者为徐姓。延至八月中，忽请予诊。据云：疟本寒少热多，多汗而热难退。徐医连投白虎汤，石膏每用一两，热较减而寒较多。现则寒后不能转热，有气自少腹上冲，疼痛异常，至不能受，约有一时，然后渐渐转热，痛随热减，热壮而后痛止。胸次饱闷，饮食不进，神情疲败。徐医屡用顺气止痛等法，全然不应，故请斟酌。余问：“何以用白虎汤？”据云：因病者热多渴饮。予问”“渴饮几何？”曰：“热时约饮廿次，每次一茶碗盖。”予笑曰：“次数虽多，茶碗盖贮茶无几，虽念次不足两碗，不算大渴。”再问病人欲冷饮欲热饮？则专用热饮。予曰：“据此则大错矣！书载白虎汤症必大渴，欲冷饮，而后可投。足见虽渴欲饮，而不欲冷饮，尚不可投也。况并非大渴，且欲热饮乎？且夫治疟之法，必寒能化热，而后可愈。岂有寒本少而欲其寒多者乎？白虎汤在疟门未尝不用，然必热疟而后可。今症汗多热难解，明系暑疟，暑中兼湿故也。暑乃阴邪，热乃阳邪，豈可徒见其热，遂以阴邪而用阳邪之药耶？此必误用白虎，致寒转增而将暑邪逼入肝肾，以致肝气挟肾气上冲也。”曜西问：“疟乃少阳症，何以转入肝肾？”予曰；“五脏皆令人疟，而不离乎少阳。少阳胆经，胆在肝叶之下，肝胆相为表里，胆经邪热为寒所逼，不得外达，则内传于肝，乙癸同源，则又内传于肾。予向诊令郎脉象，肝肾本虚，所谓诸病从虚而入也。当其疟来，寒固因寒药而加甚矣。至热邪为寒所遏，欲达不达，转将肝肾之气逼令上冲，以至疼痛异常，神昏气逆，久之而热渐透。疼亦渐止。又久而热大透，疼乃全止，邪气透而肝肾之气乃宁也。至始尚能食，今则全不能，皆因石膏诛伐无过，大伤胃阳之故。” 曜西闻予议论，经为透辟，遂请入诊。诊得脉来沉象，按之弦数，左关尺犹为不静，右关沉而不数，按之无力。予曰：“症本暑疟，无服热药之理。奈过服寒凉，邪陷肝肾，非附子理阴煎不可。虽然，其法过大，诸公未免疑虑，权以当归建中，改生姜为煨姜投之，以观进退。”一剂后痛较减，而热较易，渐欲饮食。二剂后痛又减，而热又易，然肾气仍冲，而疟不能止。予竟用附子理阴煎，曜西尚在游移，予告之曰：“桂枝，附子之先声也；煨姜，炮姜之先声也；归、芍，熟地之先声也。建中即已有效，又何疑也！建中虽能温中，不能纳肾气、补肾阴以托邪也。今用附子理阴，以熟地一两纳气归肾，兼以平肝，即以托邪，加以附子五分，炮姜五分温中散寒，领邪外达，当归三钱，和阴化疟，斯方也，疟可以已，奈何不用而任疟之缠绵耶？”再三开导，而后肯用。如方一服，不独肝肾安宁，而疟竟止矣，知者无不以为神奇。适云汀宫保招赴清江，未能一手调理。半月后予自清回，复请往诊。盖其疟已反，他医不敢用原方，虽轻不愈。予仍以原方投之，一剂而愈。愈后连服七剂，疟不复发而饮食香甜，精神如旧。|