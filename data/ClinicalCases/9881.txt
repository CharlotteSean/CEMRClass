耿璧翁夫人，年四旬，自颇知医，初春患病，历夏祖冬，叠经名手医治，即孟河、费马诸名家亦皆亲往就诊，服药百余剂，病日加重，冬月下旬，已回家待毙矣。后闻吾名而来就治，曰：始只食少体倦，腹胀溺涩，白带时下，现白带如注，小便极难，努挣许久，只有点滴，混浊如膏，小腹坠痛，几欲自尽，腹不知饥，口不能食，每日早晨神气稍清，至午则疲惫不能动作，医药备尝，百无一应，吾已自知不起，而罪实难受，不如早去为妙，请诊视而示我死期耳。吾见其肌消气弱，目钝无神，诊其脉，六部俱微，惟两尺略滑，余曰：病久神伤，因误治而致此，幸脉症相符，非死候也。彼曰：吾不畏死，先生毋诳我。余曰：吾非行道者流，不求名，不求利，欲赚尔何为？贵恙本脾虚湿重，故溺涩腹胀，医见小便不利，为用五苓利湿，讵知脾阳不健，湿气壅遏，愈服淡渗之剂，脾阳愈伤，壅遏愈甚，浊气下流，清气亦因之下陷，医虽屡更药，仍一辙，故愈治而病愈重也。又或因饮食日减，肢体倦怠，认为脾虚，用参、术等味，讵知脾湿已重，参、术不能补脾，反来助湿，是脾愈困而湿愈生，腹胀便秘恶食愈甚也，今清气下陷，浊气下壅，痰湿下流，故白物淫淫而下，小便艰涩坠痛，中虚而有阻滞，则心肾不交，故不寐肢冷，先为升清化浊，后为交能心肾，须至木气得令，春温升发之时，方得全愈。用川厚朴、枳壳、陈皮、半夏、牡蛎、苦参、破故纸、升麻、柴胡、柏树东行根皮、煅白螺蛳壳，煎服，连进六剂，果坠痛减，小便通，为易方常服，又开丸方补心肾，令日日间服，至三月果愈。|