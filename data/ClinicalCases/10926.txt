0302
友人章虚谷之妇，年二十余，怀孕每至三月而堕。此次有娠恰至三月，又复腹痛动红，延余诊视。审其六脉沉迟，四肢酸软。余曰：“此乃元阳不足，中气太虚。腹痛动红乃阴气下坠。急宜温中固气以保胎元。”其人略知医理，深为诧异。遂曰：“昔人云胎前宜凉，黄芩、白术为安胎之圣药。今已动红，想系热灼于中，温药恐非所宜，请申其说，以解疑惑。”余曰：“夫医之一道，不可执一。万病俱有阴阳，胎孕何独不然？子不观夫种苗乎？视地之寒燠以为种植之准，则有用灰粪者，有不用灰粪者。甚至有用牛骨烧灰，石灰插苗，此乃补地气之偏倚也。尊阃六脉沉细，四肢酸软，乃真阳不足之象。胎气不固，因此腹痛动红，名曰胎漏。皆由气不能统之故。若系因热动胎，必然脉现洪数，口渴心烦。此症宜用六君子汤加杜仲、续断、菟丝、姜附以温之。”其人疑释，信而服之。次日复诊。欣然告曰：“服君之药，果然痛止红收。今日腹饥思食。今而后方知医乃活法。前此余自用黄芩安胎，反以堕胎。可见，读书要在得间，医道贵辨寒热。”余曰：“君可取陈修园《妇科要旨》熟读，自得其详，余不复赘。”嗣后，并未小产，连举三子矣。矧时当季世阳衰之候，人秉天地之气而生。胎寒者，十之八九；胎热者，十之一二。临症之人，务当详辨。不可以胎前宜凉一语奉为圭臬，则是望嗣者之大幸也。|