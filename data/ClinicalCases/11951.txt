余同乡某，假馆广东，至京都朝考。广东岚瘴湿热，疫毒重蒸，又兼轮船煤气熏灼，饮食皆需煤火，热郁咽喉肿痛，京中之医，治以玉女煎重剂，一服而平。朝考毕回南，咽喉又痛，两旁作肿。余以轻扬解散普济消毒饮加减之，觉发热较甚，喉痛亦增。病人云素体阴亏，切不可服发散。因京中服玉女煎一剂而平，若不服生地、石膏等，断不得愈。余一时眩惑，徇病人之情，亦投以玉女煎，去牛膝加甘凉之品。自此寒热止，舌腻，痧疹隐隐不出，脉变滞，晨清晡甚，至夜呓语，烦躁不寐，咽喉更痛，双蛾作胀，温邪蒙蔽，有作痉之势。余曰：先误于京医之玉女煎，遏热于里，再误于余之玉女煎，更秘其热，湿邪上泛，病变湿温。一徇病人之情，即遭此危险。治病其权在医，不可徇情，致生疑惑。即进二陈、温胆法，加枳、朴、藿香苦温芳香，三四剂，亦无大效。再将喉刀刺出毒血，将前方加以苦温化湿，淡以泄热，药内冲生姜汁半酒杯，服后喉痛即止。后服燥湿泄热十余剂而愈。用药一误，挽回如此费力，用药可不慎哉。|