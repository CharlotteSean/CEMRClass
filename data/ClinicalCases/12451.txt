嘉定秦佐霖姻兄患穿腮牙痈年余。坚硬如石，肿势巨大，面部如结一瘤。平素嗜酒无量，或劝以西法剖割，或告以铃医可治，均以痛不可耐中止。后经李姻伯桔农廉访召余为其诊治。病势正在凶险，形寒壮热，头痛如劈，牙关拘紧，启闭不利，痰声漉漉，急用平肝泄风化痰通络法，牛蒡、夕利、赤芍、石决、土贝、制蚕、马勃、丝瓜络、泽泻煎服，外用冲和散满敷，并以王不留行、落得打、当归、木瓜、僵蚕、土贝、红花煎■。如法治之，里牙龈起一脓窠，溃脓碗许。复方去牛蒡、夕利，加当归，仍内外兼治。约经半月，即于牙龈溃处，钳出朽骨不少，由是渐见平复完口。症属阳明酒毒积聚，痰浊蕴蒸，加以外感风邪，牙龈时溃时敛。病者又怠惰性成，不善洗涤，乃至瘀脓久储积聚成骨。今得血气融和，肿消肉活，故败骨自出也。|