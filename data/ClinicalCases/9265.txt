轮船朱少卿，至寓求诊。脉象两尺空，两关滑，右寸独大。其体甚坚强，内多痰湿，两目红而头胀，怔忡不寐。余用苓、斛、苡、滑、半、贝、栀、芩、前胡、元参、枳实、生草、桑叶治之而平。盖关滑尺小者，痰郁火飞之象也。火被湿阻，不得下降，上刑肺金，自见右寸独大而目赤矣。火扰于肺胃，肝、胆两火与痰湿相搏击，因见怔忡之证。肺主卫气，肺金受克，卫气不入于阴则不寐。此证如见不的确，误用温补，则痰火益炽；肆用寒凉，则灭其真火；若用滋阴，则助其湿邪。故燥脾、润肺、降浊而导火下行，不易之法也。|