某小儿吐乳，哭不止，不食乳。|香附二钱，谷芽一钱，生白芍五钱，生栀子三钱，砂仁五分，木通一钱，官桂三钱，法夏八分，银花三钱，干姜八分，白术五钱，生姜三片，五付。|服一付，乳不吐；二付，不啼；药毕痊愈。|此土木不和也。脾胃虚寒则吐而不食，土之不足由于木之有余，木有余则火不降而心烦，土被克而腹痛故哭不止，凡脏气不和之机在木而虚则在土。木火同气，旺则俱旺；土金一德，虚则并虚。知此则调和五行之法思过半矣。|土不足补以白术，木有余平以白芍，土旺木平则肝脾无争而腹痛自己。谷芽、砂仁、二姜、法夏，则统以和胃止吐健脾消食，皆白术之佐使也。《至真要大论》曰：诸逆冲上，皆属于火；诸呕吐酸，皆属于热。夫火宜在下，胃寒吐逆则火上郁而不下。二姜散寒开郁，栀子、银花清上焦有余之热以生水，官桂则补下焦不足之火以生土。盖热虽宜清而寒则宜温，苟知清而不知温，则足以泻上焦有余之热者即足以伤中下不足之阳，不可不慎。香附、木通一则理气血之滞，一则引心火下行，以出于小便者也。|