经闭三月，血结成癥，下离天枢寸许，正当冲脉上冲之道，是以跳跃如梭，攻痛如咬，自按有头足，凝生血鳖。肝乘脾位食减，木击金鸣为咳。中虚营卫不和，寒热往来如疟，从日晡至寅初，汗出而退。脾伤血不化，赤白带淋漓。脉象空弦，虚劳渐著。第情志郁结之病，必得心境开舒，方能有效。|大生地当归身小川芎大白芍五灵脂生蒲黄怀牛膝茜草根|昨暮进药，三更腹痛，四更经行，淡红而少，五更紫色而多，小腹胀坠而痛，停瘀未尽。依方进步。|大生地当归身小川芎大白芍五灵脂生蒲黄怀牛膝茜草根蛀青皮延胡索|经通，瘀紫之血迤逦而行，诸症俱解。小腹犹疼，瘀尚未尽，癥势稍减，跳动如初。盖所下之血，乃子宫停瘀癥结，盘踞肠胃之外，膜原之间，无能骤下。癥本不动，跳动者，正当冲脉上冲之道故也。幸借冲脉上升之气，可以逐渐消磨。若癥踞脉络幽潜之处，则终身之累矣。交加散主之。|大生地老生姜|等分，捣汁互炒为末。茶调服三钱。|