0304
曾经大产后百脉空虚，病从虚起，恶露未尽，瘀停少腹成癥。小便色紫，澄如膏糊，巅顶时疼，浊痰上溢，心中烦热不安，寒热往来如疟，经闭半载有余，饮食迟于运化。舌尖微赤，边隐黑斑，舌本苔黄，红槽时见。病起客春，今秋益甚。脉来细数无神，已入虚劳之境。良由抑郁伤肝，烦劳伤心，思虑伤脾，脾失健运，血积为癥。肝主小便，肝不藏血，小便色紫，如膏如浊。舌为心苗，汗为心液，心火上炎，则黑斑红槽互见，虚烦自汗相仍。营卫不和，往来寒热。奇经八脉不振则经闭。清气不升则巅疼。诸症虽见于当前，而致病之由已萌于畴昔，虑难收效。治病求本，病本于肝，传之于脾，上连于心，下关于肾，损及奇经八脉。当以治肝为先。土能安木，又当治脾。水能生木，亦当治肾。爰以六味、归脾加减，一以贯之。|大生地怀山药山萸肉云茯苓炙黄芪人参冬白术炙甘草酸枣仁当归身六味、归脾加减，共服五十余剂，诸证相继而退。现在眠食俱安，精神如旧，再拟十剂为末，水叠丸。早服三钱，以善其后。|