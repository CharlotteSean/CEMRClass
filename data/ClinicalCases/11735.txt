周某，耳心痛，不能卧，不食三日夜。|生地一两玄参一两菖蒲一钱枳壳五分寸冬一两黑豆五钱白芍三钱熟地一两石斛三钱|三付服一付减半，二付痊愈。|李俊注：此水不足也。耳心痛而不发寒热，不见红肿，非风寒外邪可知也。夫肾为水藏，开窍于耳，心为火藏，寄窍于耳，三焦之脉入耳。《至真要大论》曰：少阳之胜耳痛。以六气论少阳，即相火也。《经》言其胜，乃岁气之胜。在人身，肾水不足，则相火偏胜，与岁气之胜何异？火既偏胜，其胜气之所至，莫不为灾，故淫于耳则为耳痛也。阳不入阴，昼夜皆痛，故不卧不食。|阳不入阴者，阴虚于下而水不升，则阳亢于上而火不降，即方盛衰论所谓至阴虚，天气绝是也。阴虚宜补，而由阴虚所生之内热则有气分、血分之别，在气分者，宜玄参之壮水制火；在血分者，宜生地之壮水凉血，故与熟地之滋水生精并用也。阴得补足以宅阳，则火降水升，清阳之气上出于耳，而耳复其常矣。火性浮动宜治之以静，故用白芍静肝，石斛静胃，黑豆静肾，以为之守。火刑金，麦冬清之，枳壳降之；火伤气，枳壳破气，故不多用；葛、蒲开心孔、通九窍、明耳目则任使命之职者也。夫阳不统阴者，宜扶阳以统阴，此症则阴不含阳，故一意扶阴，以为阳之宅也。|