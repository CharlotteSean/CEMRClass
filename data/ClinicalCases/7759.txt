咸丰十一年辛酉正月，五辛盘熟，予方煮春酒邀二三朋好，叙旧言欢。酒未阑，儿子德六至席前云：“背发冷，面发热，似是外感。”予亦以为外感也，随执手诊脉。脉得沉细而紧，惊其不类。客散后，细问寒热何状，曰：“项不强，头不痛，上半昼不觉有病，至午，背即拘急发冷，渐冷得不可受，面上如火烘即热。渐热至满腹不可受。”予曰：“寒当通身寒，热当通身热，何分前后？”儿曰：“确然中分，不似寻常外感，亦不似疟疾大寒大热。”予恐初诊不准，再诊之，仍如前无异候，知系少阴病，心主阳衰，太阳寒盛之证，惟《伤寒论》“少阴病，得之一二日，口中和，其背恶寒者，当灸之，附子汤主之”；又“少阴病，身体痛，手足寒，骨节痛，脉沉者，附子汤主之”。今骨节虽不痛，而背寒又增面热，且截然两分，大有阴阳不相维系之象，可危之至，不能别用他法，仍以附子汤为主方写就，复询其何因致病，乃言去年冬令，夜间读书，三更时足下冷极，乃睡，睡中梦遗，始犹两三夜一次，久之夜夜如是，自服二加龙骨牡蛎汤，亦未得效。今正忽转出此病，已三日矣。”予曰：“梦遗，阳虚阴必走也。二加龙牡，交接阴阳固神，然细按方义，是从阴一面媾阳下降；阳大虚者，不能入谷。”令速煎附子汤饮之。次早问其如何应药，对云：“昨夜服药后即睡，五更时腹大痛，汨汨作响，大泻一次。”予喜曰：“《伤寒论》‘少阴病，脉紧，至七八日自下利，脉暴微，手足反温，脉紧反去者为欲解；虽烦下利，必自愈，良由少阴得阳明之气，阳气暴回则烦，坚冰得暖则下，戊癸化生，故必自愈。可接服之，以俟病解。”是日，昼服一剂，夜又令服一剂，天明间之，极言难受，问其状，曰：“服后睡下，不久即惊醒，胃气上涌欲呕，起坐忍之，乃竟欲下不下，彻夜作哽。”予语之曰：“满腹寒气，变而为水，在下者从泄解，在上者欲从呕解，假使一齐呕去，阴霾散尽，其愈更快。今不从上越，而抑之使下，胃阳又弱，不能运行自如，自然难受矣。”如法煎服，朝朝问之，云：“气日往下行，惟口舌麻木，手足倔强，恐欲转出别恙。”诊之沉者渐起，细者渐大，紧则无矣。告以药极对证，听其麻木倔强，不久即去也。又服两剂，告曰：“夜来腹又剧痛，痛极而泻，畅快之至。”令其自审午后寒热何似，是日云：“寒热减及其九，只些微矣。”见其面部，黄中隐有黑气，知浊阴尚盛，改用四逆汤，一日一剂，生附子用至六枚，每枚一两四五钱，约之已八两外矣。从此留心，时时以小建中，大建中，理中诸法，互相出入。常与煎服，黑气渐退，今已二十九岁，稍食冷物油腻，即滑泻数次，足验阳尚不足也。噫嘻难矣！此病若在别人家，初云外感时，昧者一为发表，即溃散决裂，不可收拾；稍知医理者，疑非外感，当用培补，非补中益气汤，即景岳之大补元煎等而已。服之壅满增气，转又攻伐，或转又滋阴，俱未可定，望其必愈，恐不如是易易也。涉笔及此，不敢不读《伤寒论》，以为审证用药之鹄。|生附子汤|生附子二钱茯苓三钱人参二钱白术四钱芍药三钱|陈古愚曰：少阴病，得之一二日，口中和，其背恶寒者，当灸之，宜此汤，此治太阳之阳虚，不能与少阴之君火相合也。又云：少阴病，身体痛，手足寒，骨节痛，脉沉者，宜此汤，此治少阴心火内虚，神机不转也。方中君以生附子二枚，益下焦水中之生阳，以达于上焦之君火也。臣以白术者，以心肾藉中土之气而交合也；佐以人参者，取其甘润以济生附之大辛；又佐以芍药者，取其苦降以泄生附之大毒也。然参芍皆阴分之药，虽能化生附之暴，又恐其制生附之肘，当此阳气欲脱之顷，杂一点阴柔之品，便足害事，故又使以茯苓之淡渗，使参芍成功之后，从小便而退于无用之地，不遗余阴之气，以防阳药也。师用此方，一以治阳虚，一以治阴虚，时医开口辄言此四字，其亦知阳指太阳，阴指太阴，一方统治之理乎！|