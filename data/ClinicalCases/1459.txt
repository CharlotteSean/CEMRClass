0000
张延玉文学尊堂，年七旬外，癸丑年夏月，中暑头眩，身热、呕吐、烦渴，高年气虚中暑，正合清暑益气汤。而前医误作中热，以香薷饮合葛根治之，服四剂后，遂大汗不止，昏沉默卧，六脉散大。余曰：“此汗多亡阳也。”以丹溪加味生脉汤：人参、黄芪、甘草、麦冬、五味子大剂二服，脉忽敛小如丝，人事略清，旋即下脱，饮食倍常，大便频下。随用人参、芪、术各三钱，姜、附钱半，五味子、甘草为佐。日投三剂，汗泻减半，而脉不起。因思年高茹素，气血两虚，草药不应，宜加有情血肉，遂以黄芪、白术熬膏，用鹿茸为末入膏内，以人参煎汤调膏，日服三次。如斯半月，汗泻方止，始能言语，方省人事，询其月日，皆言不知。盖年高气弱，因暑伤气，以致身热头眩，此气虚发热。若初投参芪，则热自退。所谓人参、黄芪、甘草，退虚热之圣药也。失此不用，反辛香散气，阳因汗越，所以表愈热而里愈虚，致大便频下而垂脱矣。|郑襟宇，余族叔祖也。年六十外，初秋每日仆仆道途，夜忽小便多极，两倍于平常，且频数不己，次日即发热口渴。先医作疟治，一、二日即小便淋滴不断，竟无宁刻。余往视之，见其面垢、齿燥、口渴，脉浮而弦，此病似疟而非疟，乃促景之中暍证也。暑邪中于太阳膀胱经，以膀胱自受病，不能司出纳之权，是以小便频数，且面垢齿燥，口渴脉弦，的属中暍。用白虎加人参汤，一剂，身得微汗，热渴旋止，小便即如常矣。|