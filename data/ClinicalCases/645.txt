0000
许琏|冯某，年四十余。素质本虚。更患暑邪。脉极虚大而数，近八至。舌绛目赤，面色戴阳，头汗淋漓，目直视而神昏。余曰：病原暑邪未透，但真元虚极，医甚棘手，当先固其元。急用四逆加人参汤，益以龙骨、牡蛎，佐以胆汁、童溺，用地浆水一杯为引。浓煎候冷，徐徐投之。服下一时许，汗敛神定，目能转动，但大渴舌燥，暑象毕呈。令食西瓜，神气顿觉清爽。次日再诊，脉象稍敛，有根而数，减去一至。为立竹叶石膏汤，服二剂。身能起而口能言，但觉困倦少食，此由胃津已耗，余烬未熄之故。乃以沙参、麦冬、石斛、知母、生甘草、银花、生扁豆等，滋养肺胃而清余热。数剂即安。徐洄溪惯用此法，用之颇不易也。盖此证象白虎，开手即用白虎，用则必死。何以辨之？全在脉之虚实而已。|