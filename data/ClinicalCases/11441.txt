0303
常熟大东门外万兴祥茶叶铺执事胡少田先生之妻，素未生育，至三十九岁始有娠。怀孕七月，始则咳嗽，继则下痢，初则不以为意，临产颇难，产下未育，心中悒郁，肝木乘脾，咳嗽下痢更甚。邀余诊之，余曰：虽云新产，年近四旬，气血本弱，况产前咳嗽，本属土不生金，子反盗母气，脾胃反虚，清气下陷，转而为痢，咳痢已有三月，又兼新产，名曰重虚。若多服益母草等味。再破血伤阴，《内经》所谓损其不足，且有无虚虚、无盛盛之戒。余进以十全大补汤，去肉桂，加枸杞、菟丝、杜仲、饴糖等味。众曰：产后忌补，断断不可。余曰：放心服之，如有差失，余任其咎。服后当夜咳痢均减。明日再进。其姑曰：产后补剂，胜于鸩毒，必致殒命。余谓少田曰：既令堂不信，君可另请妇科开方，暗中仍服补剂，免得多言，使产妇吃惊。同道董明刚曰：此计甚善。余即回城，讬明刚依计而行。余回寓，使人赠少田人参二枚，曰：不服人参，下焦之气，不能固摄。少田即煎人参与服。其母知之，执持不可，后将《达生编》与众人阅看，产后并不忌补，其母始信。服后安然无恙。后再服数剂，咳痢均愈。此症若泥于产后忌补，或惑于人言，冷眼旁观，以徇人情，免受人谤，将何以报少田之知己乎。然产后服人参败事者，亦复不少。惟药不论补泻，贵乎中病，斯言尽之矣。|