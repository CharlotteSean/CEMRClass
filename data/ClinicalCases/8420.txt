0006
张氏子患泄血，血与粪俱，求予诊视。予曰：不须药也，但令减食，常茹淡蔬，则愈矣。从之果愈。赵氏子患泄血，血与粪俱，求予诊视。予为书方，党参、白术、云苓、炙甘草、制附子，而加荆芥、防风炒黑同服之，服二剂亦愈。或问其故，予曰：张氏子形气俱壮，六脉无病，其所以泄血者，饮食不节为之也。经曰：因而饱食，筋脉横解，肠澼为痔。又曰：阴络伤则血内溢，内溢则便血。夫六七岁小儿，何知樽节，偶尔饱食过度，而复与群儿奔逐嬉戏，阴络之伤也不难矣。络伤之后，逢饱则血溢，此所以全无病状，而血随粪下也。吾令节减饮食，既不患填壅而伤络，常茹蔬淡，又不患助火而动血。数日之后，已伤之络可完，数十日之后，已完之络且固矣，而何以药为哉？赵氏子形气俱弱，又在泄泻下痢之后，其脉来迟而浮缓，右关尺为甚，肠胃空虚，风从内生之确候也。夫风者，善行而数变，适在肠胃之内，故逼血下溢。若其逆行上窜，轶入各络，不知又作何症矣。然即此一病，较之寻常内风飧泄、中热、烦心、出黄等症，不已重乎！而在已虚之肠胃，又夺其阴，其能不药自愈乎？吾乘其势未大炽之时，急以四君子实其中气，而用附子、荆、防追之使下，风势一去，阴血自静而内守矣。荆、防必炒黑者，生则上行而动血，黑则下行而止血也。此与张氏子同病异源，岂一例所能齐哉！或乃称善。|