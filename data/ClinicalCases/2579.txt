0000
陈玉生秋间病疟，截药乱投，将一月，疟未止而又病痢，疟痢并作者，又数日矣。最后延余诊：其脉尚浮弦有力。盖疟邪因截，不得外解，内搏作痢，邪扰在半表里之间。以仓廪汤本方，不用人参，即败毒散加陈仓米也。连进四剂，令其取汗，上身得汗而疟止，再进二剂，通身得汗而痢止，乃经营之人，见疟痢皆止，例不药矣。遂大劳，致中气下陷，又似欲痢之状，然脉虚大，有汗不热，用补中益气汤二剂随愈，又不药矣。五、六日后，忽神昏谵语，慌迫求治，诊脉弦滑而数。盖前疟痰未清，不药留病，劳而伤气不得不补，此虚回痰作，所以谵妄也。用温胆汤古方：陈皮、半夏、茯苓、枳实、甘草、生姜、竹茹。六剂后，呕吐痰涎甚多，其病如脱。此证几两月，始终以去邪而病解，未常以久病补虚。故治病必以脉为准也。|