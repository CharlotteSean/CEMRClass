0304
周旦友令眷，年近三十，两年前产，值隆冬，又因气郁，少腹之旁，结有弹大一丸作痛。初亦甚微，后渐痛甚，上冲心胁，呕吐不食，必待其痛吐气衰，一、二日方止。医治两年，作气积、血积、寒气，攻劫皆不效，人渐消瘦，经水数月不至。家居于乡，上城就医，其脉弦而紧，询其病状，答以不发时间或寒热似疟，胁肋常胀，发则少腹之弹丸即长大如王瓜，痛冲于心，呕吐不能食，衰则仍归于少腹。此产后冲任脉虚，寒气内袭，积瘀凝结，为妇人之疝瘕，此厥阴肝病，故自下而厥于上也。用肉桂、附子、当归、赤芍、柴胡、川楝子、乌药、小茴香。数十剂，发日渐疏而痛亦减轻，续以东垣酒煮当归丸服半年，经水始通，痛亦不发。但少腹之弹丸，终不能消，而亦不孕，数年后变蛊病而殒。盖此证攻劫所伤，经水断绝，正气衰微，邪终不散，故寿亦不永也。|