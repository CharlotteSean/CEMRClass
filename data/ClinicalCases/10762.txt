0301
孟姓妇年逾四旬，素患白带，庚戌秋间卧病，服药不效，遂延予治。病者烦燥不安，彻夜不寐，稍进汤饮则呕吐不已，脐左有动气，白带频流，自觉烧热异常，扪其身凉如平人，脉亦弦小不数，舌红赤光，毫无苔垢。问其家人，病者性情素躁，且已产育十二胎。盖血液亏竭，阳热偏胜，加以所服药饵，皆辛散苦寒之品，以致胃气益虚，胃液益竭而神不守舍也。乃与黄连阿胶汤加沙参、麦冬、熟地、枣仁、茯神、牡蛎、龙齿、珍珠母、朱砂块、磁石、蒌仁等药，芩、连只用数分，熟地、阿胶等则用三钱，以鸡子黄一枚生搅冲服。一剂烦燥定，能安睡，二剂后眠食俱安，但精神疲惫，遂以前方去芩、连，加苁蓉、枸杞填补精血，接服数日而痊。|