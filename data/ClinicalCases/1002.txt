周妻。初诊：湿热之为病也，其传化本无一定，轻则为疟，重则为疹，治之之法，不外乎汗下清三者而已。初起身热不扬，继增哕恶，频吐黄水，胸脘灼热，汗不解而便不行，兼有头眩，口干唇燥，杳不思纳，脉象缓滑，右手带数，苔糙腻，上罩黄色。拙见湿遏热伏，阳明之气，失于宣降，遂致三焦困顿，里邪不能外达，为疟为疹，热犹未定。目前冶法，汗下清三法参酌而用之，分达其蕴结之邪，以觇传化。|豆豉山栀左金丸薄荷连翘炒枳实块滑石瓜蒌皮竹茹生大黄玄明粉鲜石斛|二诊：昔人云，温邪为病，须究表里三焦，又云，阳明之邪，当假大肠为去路。前宗此意立方，进宣表通里之剂以分达三焦之邪，服后身热递和，汗颇畅而便下亦通，脘闷呕恶，渐次舒适，原属表解里和，三焦通利之象，不可谓非松候也。惟口仍作干，谷纳未旺，耳中时有鸣响，脉来濡滑带数，舌苔薄黄，尖边色红。此乃湿热之邪虽得从表里而分达，所余无几，然肺胃之津液已受其劫损，致虚阳易浮，化风上扰。目前治法，当清理余剩之湿热，以化其邪，参入养阴生津之品，以顾其正，能得津复热退，庶几渐入康庄。|沙参鲜石斛肥知母山栀广郁金天花粉京玄参泽泻生石决钩藤碧玉散香谷芽|