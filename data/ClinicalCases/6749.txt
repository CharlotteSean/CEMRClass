头痛久而不愈，名曰头风。头风多瞎眼，方书固已言之矣。尚有一种突变神迷肢掣，不可救治之证，前贤未经道及。曾见曙翁乃郎，年约十岁，头痛时发，予因他事过其家，见儿号泣，询之。翁告之故，出方药，皆辛散之属。予曰：“此由先天不足，木失水涵，风阳上冒，辛散不宜。”翁求方，疏归芍地黄汤付之。翁惑旁言，遂置不服。仍请原医看视，以为前药尚轻，更增细辛、藁木，一夕痛剧而厥，手足瘈疭，急来延予，予曰：“肝风动矣，不可为也。”翁恳拯救，勉用熟地、党参、麦冬、阿胶、炙甘草、麻仁、枣肉、茯神、白芍，合复脉汤参入牡蛎、龟版访诸水介潜之法，不验。辞之。更医无功，迁延数日而殁。续见仇姓稚子，及方氏女证同，皆不治。推详病机，证属头痛巅疾，下虚上实，治当上病下取，医昧病原，恣行辛散，以致变幻，其理显然。凡诸痛厥可治者尚多，惟此证一经神迷，即莫能救，此其故，岂所谓甚则入肾，内夺而厥，则为暗痱者欤！初集载有郑氏妇一证，予虽为治愈，然亦幸也。|