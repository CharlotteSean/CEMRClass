0001
吾井轩叔季子祛繁，体气素薄，每因寒滞而咳嗽，因咳嗽而失血，医者投以六味地黄汤，戒食姜、椒、煎、炙，嘱以静而勿劳，喜而勿怒，然受寒则发，荤茹则发，一岁之中，少安而多病。庚子秋，嘱余诊治，时已合就六味丸矣。余曰：“古人论失血证，半由肺热、胃火，今人治失血证，专尚寒凉滋阴。不知血属阴类，位卑而亲下，今越中上二焦而从口咳出，是脾阳不运，胸阳不布，而阴血始得上僭。彼阳旺之人，任劳心、劳力、大恼、大怒，从未见有失血者，盖动则生阳，气血散于四肢；静则生阴，气血凝于脾胃。偶有所触，痰与血乘机而出，虽欲止之而不能。千古以来，惟喻、舒二公专重理脾涤饮，今六脉迟弱，本属中寒痰饮，正宜补火生土，益气健脾，则血自安其位而不妄行，兼食姜、椒以助其阳，习劳动以鼓其气。”依方调治半载，诸症悉除，喜吾弟坚信不疑，因识之。|此案论阳生阴长之义详矣。夫失血一证，皆由脾胃气虚，不能传布，当以理脾健胃为主，诚千古不易之法，膺司命之责者，当三沐三薰，铸金事之。颖莲王策勋注|