0105
上海李。少阳之脉行身之侧，痰核结于颈旁，延及腋下。想是湿生痰，痰生热，流落少阳部分而不能化达也。痰核所成，非一朝夕，谅非汤药所能速效者。惟其不能速效，所患湿热即从少阳胆经袭入厥阴肝部。寤不成寐，寐则惊惕，甚至口燥舌黄，溺赤便坚，病热有加无已。良以胆附于腑，病还之于脏也。肝脏属木，其性最刚，非有水以涵之，每来横逆。此间阳常有余，阴常不足之体，更有易升无降，竟可彻夜不眠，为现在所苦，急须医治，然后再论缓调。拟许学士知母法。|石决明洋参大生地龙齿当归身犀角朱茯神枣仁柏子仁沉香|