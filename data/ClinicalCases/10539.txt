王氏。七七之期，经断半载，忽又崩淋不已，虽血海亏虚，但宜续、杜摄血，兼艾、附调气足矣。医辄以棕灰、黑蒲黄止涩，乃至小腹胀满硬痛拒按，头疼脘痞，热渴心烦，小水短涩，脉左弦右数，此络瘀阻痹攻痛。宜主理瘀，佐通络，乃奇经治法，非失笑散决泽煎之比。五灵脂、郁金汁各八分、牛膝、栝蒌、橘络各钱半、延胡、桃仁、赤芍、木通各一钱、当归须、降香末各二钱，三服瘀行腹软。但口干微渴，头仍不清，必由液虚风动。改用阿胶、甘菊炒、麦冬、石斛、荆芥醋炒、枣仁、茯神、白芍、莲子、龙眼肉，血止，诸症亦退。又下白带，为气虚陷。用党参、玉竹、茯苓、续断、杜仲盐水炒、生地炭、芡实、杞子俱焙，三服全愈。/|