岁丁巳，妇妊娠，忽呕逆不已。每呕必厥，日十数度，七昼夜不进饮食，进饮食则呕。呕时，时有蛔。族人有自谓能医者，日投以药，皆不应。厥益剧，急迎翁。翁诊良久，曰：咳否？妇颔曰：有之。每呕则有微咳倡其先。翁曰：是以从脉。立秋匝月，肺金乘权而右寸独沉。病得之失治表，表郁于里，肺失强而肝火扰，；寒热相击，所以呕而厥也。用桂枝十六分，干姜五分，黄连七分，半夏、甘草各等分。手摘药，趋之服。曰：服已，必熟睡，或疑其语之决也。已而服药，果然盖七夜不能瞑，至是呼吸闻于外，举家相庆。|二更许睡醒，突大呼、目上视、手振搐、摇首、面赤而厥。族人以医不效自惭，复妒翁之能见是状，大言归咎于桂枝、干姜。迫令灌以梨汁，齿■不受。家母曰：仍宜问翁。翁时犹未睡，闻是即入诊。病者仰卧不知人，喉中喘息。翁曰：非厥也！两寸脉浮，药已有效。左右或咻之。翁耳语谓余曰：无畏。适席间猪蹄汤甚浓，吹去浮脂，灌之，以醒为度。如其言，且灌且醒，复酣睡，遂霍然。|