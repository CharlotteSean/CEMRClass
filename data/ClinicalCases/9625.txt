同邑周瑞卿先生曰，痒背患流注化脓而皮色不变，上至肩、下至腰肌内悉肿。某医以针在上游脊背当中刺两眼，下一眼出脓盈盆，肿为之退。次日复肿如初，脓出亦如初。其针眼小而深，脓聚下游左右腰眼之空处，每日出脓盆许，如是者四十余日。其人体素丰腴，以是惫不能支，眠食俱废，举室惊惶无惜，急而求予。视其出脓之处，在脊背之中，与腰眼蓄脓之处相距六、七寸远，非挤则脓不能逆流而出，挤后则两腰眼之间杳然深陷。因思此非内服外敷所能为力。思得一法，令其挤脓后，用旧绵垫实腰眼凹处，外用极薄木片加于旧绵之上，以带紧束其腰而扎之。次日，展视腰眼凹处，脓不复胀，脊上疮口但流脓水而已。于是，日日扎之，内服补托之方，未半月而竟收口。此得力于扎法，若徒恃内服，外敷，鲜克有济，脓流不断，势必泄尽一身之脂膏而死，外科全在手法，平时不可不研究也。|