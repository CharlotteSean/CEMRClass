0006
向日在渝曾治张洪泰，年五十，形体魁梧，酒色过度，本实先拨。忽吐衄盈盆，昏晕床褥，不省人事。知余在英公署中，告急请治。按其脉，右寸浮大而空，左关弦细而数，余俱沉小，皮肤微温。余曰：“血势奔腾，脱症已俱，刻不容缓。”乃用人参五钱，黄芪一两，当归七钱，熟枣仁三钱，浓煎二次，布漉去滓，调真三七末三钱。内行有知医者，进而间曰：血乃有形之物，今忽暴吐，则一身之中，如大兵之后，仓廪空虚，田野肃然，何况倾囊？其无血以养可知。斯时不急生血补血，先生方中一味补气，得无迂而寡效乎？”余哂曰：“治吐血不得喻嘉言之传，不读赵养葵《绛雪丹书》，虽皓首穷经，终归无用。经云：有形之血，不能速生，而无形之气所当急固。当奉为吐衄之妙诀。盖血乃有形之物，气乃无形之化，有形不能速生，而无形实能先得。况有形之物，必从于无形中生来，阳生则阴长之义，不知补气正所以生血也。今既大吐，止存几希一钱之气。若不急补其气，一旦气绝，在何地补血而生血哉？”问者大悦，唯唯而退。煎服一剂而苏，血亦顿止。又与归脾汤，去木香、甘草，加五味、肉桂煎汤，调鹿茸末数十剂，兼配六味地黄丸一料，服之而愈，元气大复。|