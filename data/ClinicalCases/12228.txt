0502
叶馨庭|程崇和，年逾弱冠。|病名：冬温喉痧。|原因：腠理不密，冬温上受，袭入肺胃。|症候：咽喉上腭，白点满布，有胶粘痰，势将溃烂，饮食难下，呕吐口渴，身热便结，肌红发疹。|诊断：脉象弦数，舌红苔黄燥，此冬令严寒，寒极生热，袭入肺胃，肺胃之火上冲即吐，熏咽成痰，阻碍咽喉，故肿腐疼痛焉。盖手太阴之脉，上从肺系，足阳明之脉，上循喉咙故耳。|疗法：喉痧一症，虽由肺胃之火上升，而诸经之热有以助之，故用犀角、石斛泻心胃火，牛蒡、浙贝、桔梗、万年青清肺利咽于上，山栀、元明粉推泻于下，生地、丹皮、川连清心肝，马勃、人中黄消热毒，牛黄化热痰。每日煎药两次，外治用冰硼散和紫雪丹，频吹喉内。|处方：犀角尖八分，锉末牛蒡子一钱苦桔梗八分焦山栀二钱鲜生地二钱鲜石斛三钱浙贝母二钱万年青二片元明粉二钱粉丹皮一钱马勃一钱人中黄二钱真牛黄三分，末，冲|次方：冰硼散和紫雪丹，频吹喉内。|效果：右方服二剂，喉痧见松，呕吐得止，身热已退，大便亦解。减去犀角、牛黄、丹皮、元明粉等味，加鲜芦根五钱，金银花二钱，甘草五分，再服三剂，则安然无恙矣。|廉按：夏春农曰：疫喉痧，以三焦相为火发源，以肺胃二经为战场，以吸受疫厉之气为贼渠。其症初起，咽喉即腐，或左或右，或左右全腐，其色或白或黄，或红或紫，其痛或重或轻，或不痛，遍身热如火燎，皮肤红晕如斑，苔色或白或黄，或灰黑，或粘厚，脉象或浮数，或弦数，或洪大，或沉伏，呕吐气喘，神烦昏冒，自利溲赤，口干唇红，躁乱惊惕，或微恶寒，面垢肢凉，谵言搐搦，轻者犹可救疗，重者多不逾三日而死，何也？缘手少阳三焦经，与手厥阴心包络经，相为表里，三焦相火沸腾，直犯心包，故神糊不识人也。前贤谓温病首先犯肺，逆传心包。予谓疫喉痧三焦火炎，直犯心包，同一危疴。奈病来仓卒，成法无稽，以致治者聚讼纷云，或谓先治其喉、禁用寒凉，或谓首重斑痧、当宜升托，然总难获效。不知疫厉之气，充斥三焦，猝然而发，咽喉一腐，遍身皮肤紫赤，如斑如痧，并无颗粒可分，世所谓烂喉痧是也。考前贤以伤寒胃热失下，合君相二火，尚为斑疹，何况疫喉痧本是君相二火为害乎？此疫喉痧之不宜升托也明矣。且予历验之于患疫喉痧者，疫痧一回，无不皮肤甲错，可见营血亢害已极。每见投风药升散过度者，或幸不致毙，然皮肤蒸热逗留，总不易清，必须凉营清热救阴之品，日夜频进，大作汤液，直待营阴来复，而外热始清，是疫喉痧亦当以清透化毒，凉营泄热之法为正治。不必分治喉治痧之先后也，又明矣。此案内外方法，悉宗夏氏薪传，故能特收敏效。/|