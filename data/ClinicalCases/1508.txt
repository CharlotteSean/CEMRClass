江豫臣兄，戊辰夏病，初属周医治疗，五日后相招，脉则弦涩，身无大热，惟胸中饱胀，呕哕不息。前医用柴平汤不效，一医用枳实理中亦不效。余详辨之，病似太阴而多身热，又不下利，面目皆黄；又似阳明而尿不赤，脉不长，口不渴。盖弦脉属肝，涩主血，病夜则独语，胸腹皆痛，岂蓄血证乎？未敢遂投桃仁承气，先作厥阴蓄血。以桂枝、赤芍、炮姜、半夏、陈皮、甘草，日投三剂，胸中遂宽。至第三日，竟属厥阴，少腹急痛，不及登桶，便下紫黑血块半盆，随昏晕大汗，尊堂慌迫，以人参两许，煎汤灌下。余急往诊，脉则散大，此气随血脱矣。频以人参汤进之，方汗敛人清，立候前治周医，告之曰：“伤寒蓄血已下，略去伤寒二字，惟有固气一法。”周医首允，复同验舌，则全黑。议用人参五钱，白术三钱，附子、炮姜各二钱，甘草一钱。不易方者半月，舌黑全退，饮食大进，幸血下之后，不复再便。议去附子者三日，舌复全黑，加入附子旋退。计服参附药匝月方瘥。|