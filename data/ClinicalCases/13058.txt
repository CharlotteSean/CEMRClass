陈茗如太守太少君，周岁，青筋散露，面色拖兰，形体羸软，肌肉瘪夺，囟门宽大，哭声短促，元气败极，势成险危，加以旬余潮热不退，时或往来，咳嗽呕恶，烦躁不宁，喘急气促，口渴嗜饮，唇燥缩，舌苔干白，中心略黄，小水短赤而烧，粪色老黄。明是温邪内伏，前医总是发散消导，不知温邪忌散，周龄幼稚，元气几何，能当此热邪熏蒸？阴液劫尽，以致哭无泪，鼻无涕，口干舌燥可征矣，且邪一日不除，则元气一日愈伤，东垣谓火与元气，不两立也。姑议小柴胡去半夏加瓜蒌根、石斛、粳米，清里邪而存阴，为急务也。四月十六日案。|参须、柴胡、黄芩、瓜蒌根、扁石斛、陈、粳米、甘草、淡姜渣。|按：此方服一剂，潮热已减十六，并能安神，颇属投洽，而亥子交界之时，依然大潮复起，不纳乳食，气喘尤甚，大为棘手，细审此病过服表散，必伤肺气，热邪已传入手太阴经，肺气不得宣通，上焦痹塞，亟宜清降肺气，昨方虽获小效，其柴胡味薄上升，与手经不宜。十七日，改用辛凉清肃上焦轻剂，仿轻可去实之法，用桑皮、地骨皮、杏仁、连翘、青篙、知母、贝母、花粉、粳米、甘草，甚效，是夜安眠熟睡，嗽喘略平，口亦不渴，是上闭已开，诸窍自爽，大有转机。十八日，去杏仁、花粉，加银柴胡、石斛，尤效，然总虑其元气大伤，未敢稳许愈期。十九日，视其神气略爽，病日减，余热未清，议清养胃阴，益土生全，兼调元气，调理半月，渐次而瘳。|自拟经验方：山参、沙参、淮山、苡仁、石斛、贝母、百合、叭杏仁、云苓、桑叶、甘草。|湿邪内伏，愈发散则愈外越而元气愈伤，仿轻可去实之义，以治后兼为调理元气，故无不效。|