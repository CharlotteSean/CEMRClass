0000
族叔湘德之继配刘氏，染病月余，医退谢不治。请余至。诊之，脉虽细数，而浮部有力；身虽热，而微觉恶寒；神识不清，舌苔黄白，小便滴沥，室中秽气刺人鼻观，僵卧不起，频用布帛换帖。医作肾虚治之，服参茸归地数十剂，愈治愈危。细审病证，脉浮恶寒，表未解也，表未解而口渴，小便滴沥，是邪陷膀胱，经府同病。忆嘉言治痢，有逆流挽舟之法，虽前后二阴不同，可比例而得也。主以人参败毒散，提陷邪从表分而出。随令服莱菔汁数碗，一以解地黄之凝，一以止上消之渴。不日而肌表微似有汗，诸证皆除。|