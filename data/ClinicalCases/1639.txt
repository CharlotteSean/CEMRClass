贡翁忽于三月望前召诊，余疑为偏枯之恙复作也。至则见其仰卧床席，发热汗出，胸脘不畅，身如束缚。询如夜半忽起大寒大热，举家惊骇，疑为重症。余诊脉象鼓指，汗已遍体，知系高年不避风邪，不善节劳所致。病情于将解之时，断不可重用发表攻里之味，宜以轻清和解，泄少阳而肃肺金，兼涤上焦陈腐。药进而病全瘳。数日后，乃郎骏甫兄因他事来寓，谈次，谓贡翁以余为着手成春云！|