0302
宦治桐，性诚笃，工写真，长媳王氏秋季患温证，因有孕七月，未敢服药，延至七日，病势危笃，来恳予诊，询知恶热七日，曾未一汗，面红有光，胸闷躁扰，谵妄叫喊，人事间或清醒，大小便俱闭，呕月连声，滴水不能入喉。诊其脉，两寸洪滑，两关尺弦数，舌本深紫，潮滑无苔，合脉症参之，定属温病，然口不渴，舌潮滑，滴水不能入喉，则又何也？就此推测而知此为温病之水结胸，如伤寒之水结胸之病也，但伤寒由于寒而误治，此由于热而自成，水气因热上升，填塞胸膈，故舌润，而洪滑之脉见于两寸也，上窍为水气所闭，则下窍亦闭，如壶内贮茶，大口盖紧，小口即点滴不出，故便溺俱无也。水气上冲，气亦上逆，故呕哕不止，而水难下喉，心为水逼，神明无主，故人事不清，且面红为温，有光为水，但泻水之药均能损胎，虽有故无殒亦无殒也，然与流俗难言之故，婉言辞谢，嘱请高明，乃桐翁再三相恳，又邀王炳南为作说客，为用葶苈子三钱，杏仁泥三钱，枳壳一钱半，法半夏二钱，大黄三钱，芒硝三钱，水煎与服，嘱之曰：此方皆损胎之药，然有病则病当之，于胎无伤也。若胎气未动，则病去胎存，最为妙事，若胎气已动；则胎病俱去，亦属无伤，若不服药则胎去病存，人必不保，此方勿轻示人，恐听人言而自误也。药煎出一碗，竟能缓缓服下，无一滴呕出，事亦奇矣，历一时余，腹中大痛，其翁复来问治，余曰：上焦开发，气下行矣，无害也，又历时许，痛定安寝，至天明，小便下行甚多，大便又下行多水，果汗出津津，身倦欲卧，病大退矣。反致众口沸腾，谣诼四起。吾闻之，因不再诊，后医治不中窍，余邪未净，逾年余，转别证而殁。冬月生子，亦未能存，此病后失于清理安胎之未得法也。|