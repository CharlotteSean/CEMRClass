0602
沙园张简斋女腹痛治略。二七幼女，伶俐非常，父母极其鍾爱，自月前其母急病而亡，日夜啼哭，悲哀太过，不自知焉，近日忽尔腹中大痛，着于一处，手不停按其痛，虽甚幸有时而作有时而止，其间医师朝张暮李，所见不同。有因面白唇红误认为虫积者，用扫虫煎加鹤虱、使君子者；有因身凉息微妄名寒痧者，用大顺散加降香、晚蚕沙者；药不对症，病乃转增。简斋徬徨无措，延余施治。甫入室，渠即告余曰：前此贱荆腹痛，治不得人，以至不起，今小女病势与贱荆仿佛，所以飞速请救，望先生赐一良方，使小女危而复安，不独生者感德，即亡荆亦相慰于地下矣。语毕就诊，脉左手沉伏，右手浮大，腹痛得此不宜，外证舌红唇燥尿赤便闭，其为热痛显然矣。余谓简斋曰：书云，女子二七而天癸至，令爱适当天癸将至之时，遭此失恃大故，以哭泣之哀致气血之滞，而腹痛由是作焉，且一团郁火挟木邪纵行于腹中，得热为伍，愈肆猖狂，而痛由是甚焉。宜四七汤合金铃子散，庶几近理。简斋曰：病因固不出先生所论，但施治用方其义云何？敢还质之。余曰：四七汤即《金匮》半夏厚朴汤，陈灵石之注甚明，其云半夏降逆气，厚朴解结气，茯苓除痰气，苏叶散郁气，生姜去秽气，葱白通阳气。《金匮》主以治炙脔，借诸药行气以奏功也。余移之治腹痛，亦以气为血帅，气行则血行，通则不痛之义耳。而必佐以金铃子散者，方中诸药皆行气，独赖延胡索通血而活络，和一身上下诸痛，诸药皆辛温，妙在金铃子味苦而性寒，引心包相火下行，此相须之殷亦相承制之理，非古法之可易，实活法之在人耳。简斋称善，命速进药饵，谓夜间但得稍愈一、二，至明日再诊处方，可图脱然。抑知药一下咽，施即安卧，睡里痛除，遍身发热，醒而索茶，未几高声大呃，连续不绝，简斋失色，以为呃则多凶，复促诊视。余曰：病将退矣，两手脉象渐和，舌红已退，是邪气向衰，正气得复之候。其遍身发热者，郁热外出也；高声大呃者，胃火从肝火上升，即得上散也。再服原方一剂，无有不愈，药后果得立愈。|