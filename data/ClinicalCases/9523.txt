0103
孟河巢姓，巨富也。疽发背，大如覆盘，长尺余，阔七八寸，延沙达周先生治其外，延费士源先生治其内。士源，吾师之祖也。时正酷暑，疡症已溃，治之匝月，去腐生肌，颇为顺手，疮沿渐平，尚有尺馀嫩红肉如珊瑚样。费先生所投之剂，皆和胃利湿清暑，极平淡之方。沙先生谓士源曰：君主治内。巢某年近耳顺，气血已虚，当服补药。何以数十剂皆系清热利湿之品，肌肉安能生乎？费笑曰：君虽疡科名手，内科尚欠功候。患者早食莲子、红枣一碗，午食海参、煨肉一碗，胃气如此，其生肌长肉之功，胜于补剂多矣。况方书所载，膏粱厚味过度，湿热痰滞，壅阻聚热而成痈疽，《内经》云：膏粱之变，足生大疗是也。又兼时正长夏，暑热湿三气熏蒸，每日为之利湿清热，尚恐不及，若再服温补，聚湿聚热，必致胃呆气滞，热闭神昏，疮肉泛紫塌陷，功败垂成矣。沙先生深佩服之。共服药百余剂，未服一剂温补而痊。孟河沙达周先生，疡科名重一时，尚未讲究内科，几致误治。幸费先生执定主见，始克成功。所以习外科者，不可不习内科也。|