0006
丁妻，五十余岁。素有胃疾，忽然厥倒，上腹饱胀，二便不通，脉沉迟有力。予用消伐药，多加槟榔，则气下坠，阴孔挺出，小便愈闭。槟榔换桔梗，则下焦少宽而大腹饱胀如鼓。以槟榔丸合滚痰丸四钱，再以汤药催之，下积滞五六遍，则脉有时数大矣。为其痞结少开，伏火少出也。然久积之证，非一朝所能去，正气亦非一朝所能复。若再用刻伐，则正气愈亏，滞愈难去，将必变为中满而后己。当用半补半消伐或屡补屡下，殿以纯补之剂，日久自然全愈。丁姓逞才妄议，见予继用补泻兼施，谓理相矛盾，予置不辨辞去。后更他医，用药阿其所好，至今一载未起，附此以见积聚之证，而有阴孔挺出，二便不通，腹胀如鼓之奇者。|