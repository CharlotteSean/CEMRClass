汪周拔二令郎，年二十二岁，新婚之后，乃祖督课颇严，馆于别业，经年不入帏房，肝火抑郁而不舒，扰其精房而成梦遗。马元仪以补肾涩精之药治之，甚至厥逆不醒，谓其为虚欲脱，竟以参、芪、鹿茸、河车等药补之，日甚一日，肌肉消瘦，卧床不起，已经一载，于是延余诊视，时八月下旬，见其饮食少进，嗳气而大便燥结，五六日一解，语言默默，小便黄赤。诊其脉息，沉细带数，察其形，唇口、面色皆红，肌肉虽瘦，润泽而不枯，夜间坐而不卧，无倦怠之意，日间只食薄粥二盏，按其胸腹，板硬不和软。此因补药太过，壅塞肠胃，气道不行，不能宣通，正所谓大赢有实也。因投以二陈加莱菔子、山栀、枳壳、香附、厚朴，冲元明粉服之。三剂后，大便去结粪三、五块，胸次稍宽，语言稍出，又进滚痰丸三钱，又去结粪五、六块，再服前煎方五、六帖，大便去粘腻而黑色者不计，间与滚痰丸及清火理气之药，如得通泰，自是可进稀粥六七碗，然亦不觉大饥。又以保和丸加黄连，早、晚服之。两月后可进干饭。余往还两月，而门人蔡沧文居其家，常为调理，至冬至后，步履如常，居宿于内，新春到舍奉谢，酬以千金，此康熙四十八年之事，其人号严天，至今无恙。今元仪谓是渠调治而安，欺妄无耻，即此一案，可知其无不说谎，无一可信，而犹谬自著述，附会于他人之书尾，真鬼蜮也。壅正八年，海上沈璠，时年七十有八。|