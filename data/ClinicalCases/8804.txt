某左。下焦痿躄，先有遗泄湿疡，频进渗利，阴阳更伤，虽有参芪术养脾肺以益气，未能救下，即如畏寒阳微，饭后吐食，乃胃阳欲衰，应乎外卫失职，但下焦之病多属精血受伤，两投柔剂温通之补，以肾藏恶燥，久病宜通肾督，通摄兼施，亦与古贤四斤金刚健步诸法互参。至于胃药必须另用，胃腑主乎气，气得下行为顺，东垣有升阳益胃之条似乎相悖，然芩连非苦降之气味乎，凡吐后一二日，暂停下焦血分药，即用扶阳理胃二日，俾中下两固，经有谓阳明之脉，束筋骨以利机关，谅本病必有合矣。|鹿茸淡苁蓉当归杞子补骨脂巴戟天牛膝柏子仁茯苓川石斛|吐后间服大半夏汤加淡干姜汁。|