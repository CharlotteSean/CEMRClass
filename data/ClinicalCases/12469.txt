同邑虞让谷妻，病患伤寒，恶寒发热，腰脊疼痛，医用大青龙汤四剂，恶寒罢而头昏倦卧。又用附子汤三剂，阴分被劫，齿缝血出三日夜，成钵成盂，面色如新产妇人，仅存一息未绝。延余诊视，六脉微细欲脱。仲景云：强发少阴汗者，必动其血，或从鼻出，或从口出，或从齿出，是名下厥上竭，为难治。余用熟地、当归、白芍以生血养阴，洋参以益气固脱，龟板、龙骨潜入阴分，骨碎补独走少阴，青盐为佐，倾壬癸水以制丙丁火，侧柏叶、童便为使，以引血归经，一剂安，四剂愈。|