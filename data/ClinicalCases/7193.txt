某。经以劳风发于肺下，《金匮》以之叙于痰饮门中。寒喘咳嗽有年，肺虚气不卫外，以致不时恶风怯冷，易于感冒。处暑甫过，即欲衣棉，中阳式微，是明征也，亦劳风症也。脉象虚弦带紧，舌白而腻，新感寒邪未清。用建中加味。|黄芪桂枝广皮炙草款冬煨姜党参半夏白芍茯苓红枣|二诊：脉来紧象已退七八，寒邪犹有一二未化，舌白腻已宣，心胸不畅，痰多作恶，湿痰阻胃。病久正虚气弱，虽有余邪，不宜过于开泄。拟用参苏二陈加味，轻剂投之。|参须茯苓甘草冬花苏梗竹茹当归法夏杏仁枳壳陈皮煨姜|三诊：表邪已去八九，苔亦渐化，脉象弦细带疾，胃气未和，阳明浊痰未清，似觉口干，食不甘味，夜卧恍惚不安，闻声惊惕，肢节作痛，气阴两虚，阳明不和。拟养荣和中，以苏胃气。|参须合欢皮云茯神佩兰叶丹参竹茹法半夏南沙参甜杏仁广皮谷芽冰糖|