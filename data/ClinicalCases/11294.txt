钱右，新产气血大亏，腠理疏豁，客邪易于凑袭，因而引动伏气，见症似疟，起伏靡常，头疼胸痞，少腹隐痛，兹交两候，身热不解，有汗不畅，疹未透显，脉濡数舌白不松。血舍空虚留瘀未尽，迁延转变势难逆料。|青蒿鳖血拌黄芩酒炒葛根归身丹皮楂炭蒡栀郁金淡竹|又覆：汗频通畅，疹亦透布，身热退淡，脉数渐减，邪已溃离募原，洵属佳征，第伏邪感发于产虚之体，邪虽外泄，正气内乏，此际用药殊非易易，设一味攻邪虑损元气，欲扶其正犹恐留邪，再四筹维，拟于清化泄邪之中少参养正之品庶为合理。|鲜沙参玉竹青蒿白薇丹皮郁金蒡楂翘斛|