0002
官竹农大令，年逾耳顺。夜间吃水饽饽，因此伤食。胸前胀满，饮食少思。延医诊治。见其年高，谓脾虚脉弱。遂用理中汤以温之，服后胸愈作胀。连更数医，均云脾虚宜补。于是精神困倦，饮食不思，更加微热头昏，寒热互用。邀余往治。诊其胃脉，沉细兼迟。细问起病根由，并曾服何药。遂述其所以。余曰：“右关脉固是沉迟，却非虚也。乃误服补剂，气不充畅故耳。”当舍脉从症，应用平胃散加楂肉、麦芽、莱菔、枳壳以推荡之。服二剂。延余复诊。云及胸胀已消，略进稀粥。余用半消半补之剂，数日而愈。今之市医一见年高减食，不问病从何起，不辨虚实，遽谓脾虚宜补，因而补死者不知凡几。|