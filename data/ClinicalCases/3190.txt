过铸|王公少谷，吾邑之贤宰也。其署有石某者，患咳嗽证，春夏晏然，交秋则发，至冬更甚，咳呛而不能著枕，求治于余。余曰：“内证非所长，不敢强作解人也。”石某信余甚笃，再四固请，辞不获已，遂为之诊视。其脉沉数，系郁热不舒之故，方用生大黄一钱，当归五钱，川贝母、薄荷、荆芥、黄芩、桔梗各二钱，天花粉、白术各三钱，生甘草一钱，陈皮、建曲各五分。水煎服二剂，咳呛平，四剂已痊愈矣。值余进署，石某道谢王公。问故，余道其所以然。王公笑曰：“大黄亦能止咳嗽乎？”余曰：“此古方也。是病必藉大黄之力能治。夫人身之气血，一有闭塞则凝滞而变为热矣。热欲出而寒欲入，邪则乘间以进。时当春夏，肌肤疏而热易外宣；时届秋冬，腠理密而热难外达。所以春夏安而秋冬发也。治宜通其内郁之热，散其外入之寒，则永无咳嗽之证矣。大黄走而不守，祛火消痰通郁最速，用为前驱则味味得力。后遇证之同者，以此方投之无不愈。|徐灵胎云：古方最为神效，病与证俱对者，不必加减。若病同而证稍异者，则随证加减。时医好为加减，故不效耳。淮商杨秀伦，年已七十四，外感停食。医因年高素封，俱用补中之药，待其自消，以致见饭即呕。徐君用生大黄，众医大骇。徐君强令服之，服半剂气平得寝而未泻。明日服一剂，下宿垢少许而愈俱详于《洄溪医案》。按古来神圣制方，良毒诸药，俱供医用。朴消、大黄无毒，俗医畏，不敢投，此不读《神农本草经》之过也各种本草以《神农本草经》为最，后附徐灵胎、张隐庵、叶天士、陈修园诸家之说者更堪取法。|