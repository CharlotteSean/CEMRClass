杨鹤鸣，年四十二岁，教员，住湖北。|病名：偏头风。|原因：向无习惯性头痛，因染梅毒，曾注射新洒乐沸散（即新六零六），病愈后，偶以饮食不节，发生本病。|症候：未病前胃肠时患秘结，一日午席未终，头部左半边发生剧痛，牵及上下臼牙亦痛，面呈苍白色，夜间痛楚尤甚，不能片刻安神，呻吟不已，症状险恶。|诊断：脉浮弦而急数，弦为风，数为热，风搏，故疼痛剧烈。梅毒亦能发生偏头痛，病者虽曾用注射济疗治，必系余毒未清。又凡西药之有毒者，疗病虽得奇功，每发生副作用，病者头痛，以注射洒尔沸散后而发，此亦一重大原因。总之病名偏头风，脉又弦数可征，无论其病因如何，必主肝经风火为殃无疑。肝属木，为风脏，位东方，故风病多发于左也。|疗法：天麻为头风圣药，寻常偏头痛，佐以白芷、川芎等味，治之立应。此症有上种种原因，加以胃肠秘结，益足以使头痛加剧，故虽用前药，而病仍不解。风火交煽，势将燎原莫制，非厉行平肝泻火，病必危殆。方宜加入蕲蛇、蚯蚓强有力之追风药，并重用硝黄，清其肠胃自愈。|处方：明天麻三钱香白芷四钱川芎三钱蕲蛇钱半白颈蚯蚓钱半生锦纹三钱芒硝三钱|效果：服药一剂，未十分钟，头痛立止，二剂后全愈，并未再发。凡遇此症病轻慢性者，去大黄、芒硝，新病用此，药到病除，真神方也。若缠绵日久，风毒深入脑髓神经，非多服不为功，患此者宜豫为之加意焉。|廉按：发明病理，衷中参西，方亦极有力量，宜乎两剂奏功也。|