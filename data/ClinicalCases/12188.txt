0502
庆祥里陆年颐先生夫人病缠年余，每更医药，必奏小效，一二剂后，病复如旧。乃致日久不愈，形瘦骨立，语音极低，咽间哽塞，吞吐不利。不可以风，风则必病。脉来细弦不和，或作喉痹治之，或谓将成劳怯。言人人殊，莫衷一是。陆君循其友之请，来邀余诊。云：“此病百药罔效，先生其有善法治之乎？”及诊，乃知既非喉痹，又非劳怯，所谓梅核气者是也。当从平肝化痰镇逆入手，方用旋复花、瓦楞粉、沉香屑、元参、白芍、料豆衣、盐半夏、海浮石、川贝、绿萼梅、谷芽等。三剂后稍瘥。加赭石，又三剂，咽物较利。易以炒松生地、归身、白芍、竹沥、制半夏、川贝、浮石、瓦楞粉、鸡金、沉香曲、绿萼梅诸味，至蛰藏之令，继以膏滋补方。冬去春来，体力转强，沉疴全却。是治病贵于审辨精微，明察病机，则不难迎刃而解。/|