虞男。肝为刚脏，体阴而用阳，肝气有余，即是肝火。平素肝胃不谐，近因脘膈作疼，渐至呃逆气升，咳呛频作，咳痰粘而不豁，舌糜旋去旋生，口干咽痒，多食甘味，便觉胀满，按脉弦细滑数，舌光色绛。拙见是木郁化火，火复生痰，津液受其劫损，所谓肝火太过，肺降不及，即此候也。古云，肺属金，最畏火刑。厥阴之脉挟胃而贯膈，支者循咽络肺，今咳呛气逆，咯痰粘薄，当责之肝火犯肺，然肝旺太过，肝亦自伤，所谓旺者，气与火也，所谓伤者，阴与液也。此证明液不复，肝经之气火郁勃冲扰，肺胃之津液熬炼为痰，柔金失于润降，后天生化之机又未勃发。计维润肺化痰，熄肝清火，参以和胃为治，务使阴液来复，痰热肃清，加以胃纳能旺，庶可徐图效力，否则阴液不复，肝阳内燔，便有阴不济阳之虑。|霍石斛煅石决煅蛤壳玄参心广郁金海浮石制女贞肥知母淮牛膝沙参川贝母辰灯芯|二诊：肺为金脏，最畏者火，心为火之主，肝为火之母也。咳呛甚于夜分，咳痰不豁，有时痰中带红，左肋引痛，自觉少腹气升，即欲喘逆，口干寐少，胃纳呆而舌糜屡起，脉来弦滑细数，舌本色绛。拙见肺胃津液不克速复，心肝之火，依然郁勃，致有水不济火之象。今火升即咳，牵及左肋少腹，当属肾阴先伤，木火亢而乘肺，津液烁为痰沫，柔金之肃降失司。欲保其金，当清其火，欲平其木，当益其阴，能得阴液渐复，火受水涵，斯刚亢之威不致窜伤阳络而咯血，方为佳境。爰拟润肺化痰，清火熄肝，参养阴为治，冀其肺降有权，肝升有制，水与火自然两得其平，而尤在加意静摄，勿摇其精，勿劳其形，庶可达火降气平之目的也。|北沙参真川贝炒白芍黛蛤散广郁金煅牡蛎生石决煅磁石制女贞玄参心原石斛辰灯芯|