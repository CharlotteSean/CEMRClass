胡陈氏，年三十四岁，住马回桥。|病名：热病痫厥。|原因：孕已七月，腹中早有伏热，时时心烦，不为之医治，适因与夫反目，号哭半日，怒火上冲，陡发痫厥。症候：初则谵语不已，两手发痉，目窜上视，不省人事，约半时许，口吐涎沫，神识即醒。继则手足瘛疭，神昏发厥，问之不语。|诊断：脉六部弦洪有力，舌红带紫，此陈良甫所谓子痫。由心肝热盛鼓风，气升痰升，刺激脑筋，顿失知觉运动之常，所以痫而且厥也。似此脉症，胎防抽坏，姑以急救母命为首要。|疗法：急急大泻心肝之火，故以连、芩、芍、胆为君，然火假风威，风助火势，故以羚、麻、桑、菊为臣，使火息风平，则脑筋自安，脑筋安而痫厥自止，佐以马宝、西黄，异类灵动之品，以开痰清神，使以竹茹，清肝络以舒筋也。|处方：小川连一钱生白芍五钱明天麻钱半白池菊二钱青子芩三钱龙胆草一钱，盐水炒冬桑叶二钱淡竹茹三钱|先用羚角片八分真马宝一分西牛黄一分煎汤调下。|次诊：据述先进羚角煎，调马宝散二服，昏厥已醒，痫愈其半。继服汤药两煎，犹觉胎热上冲，时欲眩晕。诊脉寸大于关，关大于尺，均兼弦数，此肝风尚未尽息，挟痰火与胎热，同逆而上，即产科书所谓子悬症也。议以潜镇清熄，使肝阳潜而风息，风息则火降痰平，痰平则诸症悉除矣。|次方：石决明八钱，生打冬桑叶三钱明天麻钱半盐水炒川连七分青龙齿三钱，打白池菊二钱辰茯神四钱陈木瓜一钱|先用金银戒指各一枚灯心三小帚煎汤代水。|三诊：眩晕大减，胎上冲心亦轻，惟腹中自觉内热，胎动不发，便秘溺涩。幸而脉弦转柔，数象渐缓，舌红润，略现薄苔，此心肝火平而伏热未清也。议清伏热以安胎。|三方：青子芩钱半东白薇三钱冬桑叶二钱丝瓜络三钱，带子生白芍三钱生甘草五分淡竹茹三钱肥知母三钱|先用淡海蛇四两大地栗四个煎汤代水。|四诊：一剂而胎动渐安，二剂而大便已通，色如红酱，溺虽利而尚热，脉两尺滑搏，此胎未抽坏可知。议养胃阴为君，兼清余热。|四方：鲜石斛三钱原麦冬钱半冬桑叶二钱青皮甘蔗四节，切碎北沙参三钱生白芍三钱淡竹茹二钱雅梨肉一两，一片|效果：连服四剂，胃纳日增，精神渐复而瘥。|廉按：妊妇热病痫厥，较但病风痉者尤重。方用龙胆泻肝合黄连泻心加味，前哲陆肖愚曾用此法而效。妙在先用羚角汤，送服马宝西黄，较之陆氏方法，更为着力。惟就余所验，马宝虽为子痫之特效药，服后往往痫厥即除，隔二三日或四五日，胎亦随落。此案幸而保全，殆由孕妇素禀尚强，胎元亦足之故欤。|