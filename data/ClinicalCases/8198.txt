张左，先自木火刑金吐血，继而火郁胸中，胃口刮痛，旋至木克土而脾虚发胀，甚至吐血频年，迄无止期。良以脾土虚极，不能统摄，致谷气所生之血，渐长渐吐，所以吐血无止时，而亦并未冲溢也。兹以温助命火，致肝火逆上，血溢盈口，由此而脾土益衰，大便作泻。六脉细涩，按之无神，苔红黄燥露底。重地深入。勉拟仲圣柏叶汤意，合理中、理阴两方，以备采择。|侧伯叶三钱大熟地五钱生于术二钱炮姜炭五分蕲艾炭五分生熟草各三分热童便半茶杯，乘热和药冲服|二诊：土中泻木，痛已全止，便泄亦减大半，未始不为转机。无如胃仍不起，中气虚耗，不能推送，中脘之上，咽噎之下，似有粘腻窒塞之状，动辄恶心，由此而饮食更多窒碍。再从前意参以和胃，即请正之。|野于术枳实煎汁炒青盐半夏茯苓广皮盐水炒台参须一钱，加煎冲金石斛杭白芍防风煎汁炒苡仁竹茹盐水炒香稻根须五钱|