0005
前营游击舒公，初夏病感寒热颇轻，但右胁以下掣痛不安，头痛亦在右边，大便不实。医以为类伤寒证，用辛温解表不效。余按其脉隐伏不彰，舌上灰色，苔厚而湿润欲滴。初疑湿胜于热，用吴氏达原饮；继疑寒热互结，用进退黄连汤，但有二、三分效验。舒公深信不疑，然必终奏全效。余心始安，沉思良久，头痛、胁痛俱在右边，此热气郁遏阳明，故脉象不彰。遂拣去温药，专用三黄、石膏，坚服二十余剂而愈。|