全椒胡子任寓王东木兄宅，二月上旬，舟中受寒，即中阴经。王兄知医，自以桂枝、姜、附治之，暂减。因无发热头痛，病者漫不为意，饮食不节，酒肉无忌，致邪不解，如此半月，坐食时忽不能起立，遂困卧于床，渐变神昏谬妄，舌黑而干。迎医治疗，不识寒邪入里，食满胃中，误以舌干谬妄，认为前服热药所致。因身有红影，遂作斑狂，初用生地黄、玄参、麦冬、石膏、升麻、黄连，不效。益加犀角、大黄，如斯三日，大便不动，而病愈笃。前医自逊不辨何证，易余诊视。脉则一息二至，似雀啄之象，证则舌干而黑，身痛不能转侧，口不能言，余辞不治，因告之曰：“此水极似土，《内经》亢则害之证也。今舌干不渴，阴也；脉只二至，阴也；谬妄声低，乃为郑声，阴也；身重痛，不能转侧，阴也；夜则谵妄，日则但寐，阴也。身有疹影，乃寒极于内，逼阳于外，阴斑也。具此六阴，其舌干黑者，乃寒极于下，逼阳于上，假热也。因一假热而弃六阴，悖谬殆甚。”王兄力嘱，勉用附子、人参、茯苓四逆汤，五日脉起三至，身轻能言，稍有生机，至六日真阳欲绝。夜汗三身，遂肉惕筋惕，脉脱亡阳，乃苦寒结阴，大便冷秘，竟成脏结，药难下膈，又延六日而殒。前方于长舌干齿燥，用四逆汤而愈，以此证之，诚误治也。存为舌鉴。|