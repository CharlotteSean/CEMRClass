0000
协镇王公生长蓟北。腠理闭密，癸卯秋，谒提台梁公于茸城，乘凉蚤归，中途浓睡，觉恶寒发热。缘素无病患，不谨调养，过食腥荤，日增喘促，气息声粗不能安枕。更汗出津津，语言断落不能发声。延予商治，六脉洪滑，右寸关尤汨汨动摇。以脉合证，知为痰火内郁，风寒外束，正欲出而邪遏之，邪欲上而气逆之。邪正相搏，气凑于肺，俾橐籥之司，失其治节。清肃之气，变为扰动，是以呼吸升降不得宣通，气道奔迫，发为肺鸣。一切见证，咸为风邪有余，肺气壅塞之征。若能散寒驱痰，诸病自愈。乃用三拗汤（三拗汤麻黄不去根节，杏仁不去皮尖，甘草生用。按此方治感冒风寒，咳嗽鼻塞。麻黄留节，发中有收。杏仁留尖，取其能发，留皮取其能涩。甘草生用，补中有发，故名三拗。）加橘红、半夏、前胡，一剂而吐痰喘缓，二剂而胸爽卧安。夫以王公之多欲，误认丹田气短，用温补之品则胶固肤腠，客邪焉能宣越，顽痰何以涣解。故临症之时，须贵乎谛审也。|