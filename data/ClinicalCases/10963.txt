0302
妇人科以四物汤为通套之药，随证加减治之，称家传而贵妥当。殊不知其不然也。缪妇，怀孕两月，值太姑去世，悲泣过度，遂致饮食不进，胎坠痛。予以调脾理气消痰之品治之。年幼不遵调摄，又时着气恼，故不效。往母家就医，医惟治以四物汤兼保胎之药，饮食愈减，血渐下，小腹坠痛愈甚。复回延予诊视，脾胃之脉弱极，然胃口壅塞作呕，以香砂六君子汤加枳、桔开提之。二帖思食，减去枳、桔又二帖，饮食大进，下焦痛止，而血块反下，继下一物，大如鹅卵，内如蛋白状，是知胎已久坏，因胃气痞结，以致下焦气亦不通，故坠痛不下。服此药得胃气运行，而瘀血死胎，有不与之俱下乎？若再服四物保胎等药，予不知其变为何证也。/|