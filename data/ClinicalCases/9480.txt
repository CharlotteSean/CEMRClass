0102
族叔震青公之子，与予为十世兄弟。病咳嗽数月矣，渐渐发热，日夕尤甚。延医诊视，皆言阴虚，遍用养阴补肾之药皆不效。比予见时，杖而行，扶而起，两足俱肿，形神惫甚。震青公谆嘱善治，意甚惨切。予问：弟病起自何时？得于何因？震青公曰：去岁秋冬之交，咳嗽始作，风寒劳逸，大约皆有，亦难确指其来由。近来咳嗽渐减，病乃日进，每逢过午，热必加甚，或一日之间寒热迭作，兼之满腹串痛，饮食减少。予乃诊之，其脉洪大而数，右手尤甚，谓震青公曰：此内痈之症，非阴虚之脉也。曩来医家何得作阴虚治？震青公曰：咳嗽何以知非阴虚？予曰：若果阴虚，似此形神，脉已为沉数，为细数，为弦数，为短数，甚则虚数、促数，不得洪数并见矣。洪大之脉明系有余，形歉而见有余之脉，非外邪内陷，何以得此？盖此病之始起也，必系风寒外感。风，阳邪也。寒虽阴邪，郁久亦从阳化。两阳合邪，熏灼肺甲，咳嗽安得不作？然为风寒之咳嗽，历久终有减时，以外邪亦游衍之物，不能长踞肺甲也。为阴虚之咳嗽，至死亦不少衰，以内热乃骨蒸之病，势且伤尽肺金也。此病数月以后，咳嗽见减，明系风寒之邪舍肺而他徙。此时若用解散，如转流民，徙迁客，指顾可去，易于反掌。而又以其发热之故，认为阴虚而用补，补药一投，外邪永无出路，乃愈郁而愈热矣。不知其过午大热者，非阴虚亏损之验，乃邪转阳明之征也。至寒热迭作者，亦非真元内亏阴阳相乘之故，乃邪犯少阳进退互拒之为也。不然，饮食亦减少矣，谅无内因■饪之邪。而现在之满腹串疼究系何物？阴虚病中几曾见其症候哉？震青公曰：此子现在足肿，医家皆以为虚，吾亦谓然。予曰：阴虚不能丽气，孤阳四溢而作肿，洵有是理。然阳不亲下而亲上，势必先浮于头面，否则兼见于四末。今面不肿，手不肿，惟两足独肿，此殆地黄、归、芍之属，未能补养真阴，先已滋出湿气。湿之流注，必出于足，《经》所谓浊邪居下也，不得指为阴虚之确证。曰：然则何以知其为内痈？若果生痈，尚可治否？予曰：此亦以其脉症卜之也。风寒之邪，先已从阳化热，洪数之脉又属亢阳独旺，阳盛则烁阴，其变何所不至？若气血津液偶有结聚不流之处，内痈必从此生矣。喘咳胸痛，吐唾腥粘，则肺痈也。心下作疼，手不敢触，则胃痈也。少腹肿痛，便数如淋，皮肤甲错，则肠痈也。今咳嗽既未全止，串疼又复满腹，知其痈生何处？从何施治？然独幸其串疼无定所也，或者毒犹未聚，结尚未成，先以清凉散其浊热，使从二便解去，大势既不全消，宁不稍就轻减乎？此平稳之治，不可缓也。乃疏方，用银花四两，菊花二两，花粉、黄芩、芍药、木通各两许，服方四剂，热清嗽止，饮食亦进，腹中不疼，而腹外之皮则大肿矣。震青公复使延予，予喜曰：皮肤作肿，热已外达，即生疮疖亦复何害？复减前方，服数剂，竟安然无恙而愈，月余遂健。|