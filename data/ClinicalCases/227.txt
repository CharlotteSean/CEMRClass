0000
余姻侄世职马荣升，年十六龄。于夏初陡患温病，身热如火，头晕，鼻衄，即延余诊视。审其脉洪数。余告之曰：“此名温病，症实凶猛。若见发热，误认为寒，辛温一投，危亡立至。”谊属至亲力任其役，但请余治，不可另延他医，恐其错误，厥咎谁归。况马氏一门仅此一子，宗祧所关。余不忍膜视，故力肩重任。幸伊孀母知余有素，见余治温病屡获奇效，畀余治疗。余始用清凉散二剂，散其表热，衄止头轻。随现口渴便闭，继用白虎汤加元参、生地、枳桔等味，以荡其内热。服两剂，忽而寒战，继之以大汗淋漓，湿透重衣，汗后酣然大睡，四肢冰凉。其母惶灰，恐其气脱，赶余往视。余询其出汗情状，见其脉静身凉，因晓之曰：“此汗系服凉药而出，并非发出之汗，乃大吉之征，非脱象也。任其熟眠，不可惊觉。”果然酣睡一夜。次日晨早，大便已通，泻出稀屎，其热臭非常。调理至十四日之久，复行发热，前症俱作，较先略轻。其母深怪自不谨慎致有此变。余曰：“此乃温病之常，不足怪也。”仍用前法增减疗治。又复战汗而解。至二十余日，又复发热，余曰：“因病深重，此三反也。”仍前调治，复汗而解，随用清润之品以善其后，缠绵直至两月之久，始能扶杖而行。此次若非病家信任之专，余何能尽其挚爱之忱。修园曰：“医本无权，而任医之人有权。”同患此病，死者数人。其母深再造，余亦乐不可支。|