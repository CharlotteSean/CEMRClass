吴某，早年在鄂，曾与予同院居住，渠晚年卜居中和门楚王台畔，环境尚佳。讵往岁劳碌，精神亦健，后得暇豫，反多疾病，频频晕冒，征象特殊。自觉初起热气一缕发自尻际骨中，循尾闾腰脊上蒸，若至胸部正对背处，其热气突出向前，由背至胸，由胸至腹，渐次下行，轳轳有声，矢气或小便后，病即中止豁然；若不由背转前，直冲而上，则头脑胀闷、烘热，耳鸣目眩，面赤、自汗，言语难出，不能动弹，如醉状，历二时三时或半日不等，饮食如常，身体反胖。此病病家不能自言其所为病，医家亦不能肯定断为何物病，似虚风上巅而非虚风上巅，似真阳脱出而非真阳脱出，观发自尻而不发自腰，并非元阳蕴藏之命门，初用虎潜丸镇纳填摄，似效不效，继用白薇汤，吞下大补阴丸，清敛其上，镇固其下，小效，病终不愈。后思先议病后议药，客邪深伏焦原（即命门真元所在），同于温病邪伏募原；客邪与真元混为一家，同于温邪与气血混为一家；客邪深入命门，横溢奇经，同于温病伏邪溃出，如剥蕉叶，前者去而后者来。逆其势而强之下折，何若顺其机而俾之自安。借用升麻鳖甲汤，合前白薇汤大补阴丸，三方合裁加减，外加紫河车，和少许蟾酥，少许麝香，半搜剔、半镇纳、半清扬、半敛固，一月病少发，二月病全止，但仍不敢动作，惟引椅而卧，后强使之行，并无过累及发病状态，自是每晨出城门走一转，十日后行动如常人。|