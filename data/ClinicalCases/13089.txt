陈■春之女，生仅三月，住南尖。壬戌八月诊：其母怀妊时多郁火，襁褓即目出血，且有鼻塞，丹毒浮肿，肢痛。母怜爱之，习惯卧女于臂，致放手即啼。盛暑居室向西，伏热甚炽。前月身热，夜发晨减不清。单医与犀，雄精、砂仁末，煎方白术、五谷虫，未效。伏暑起伏，矢气极秽，腹部灼热，不时弄舌，指纹色紫，目眵鼻塞，溺孔肛口均红，溲少便艰，涕结泪少，声音不亮，惊啼，耳脓。脉濡似伏，邪内闭也；舌干中剥，津液耗也；腹灼纹紫，伏火重也；舌乃心之苗，弄舌，火炎心经也；肝火内盛，目故眵也；肺有蕴热，故鼻塞气逆也；啼声忽少，肺痹挟痰也。宜清暑肃肺，凉泄肝脾心火。矧稚体荏弱，必须养津托其伏邪外达。鲜沙参五钱，鲜石斛五钱，麦冬辰砂拌一钱，山栀仁二钱，泡射干七分，雅连三分，鲜生地八钱同打和，鲜青蒿三钱，益元散三钱，银花三钱，丹皮二钱，竹茹一钱，天竹黄二钱，鲜竹叶三十片，茅芦根各一两。用稻叶露、荷花露、枇杷叶露各二两，代水煎药。|复诊：舌苔较润，涕黄而结，上腭有糜，弄舌，大便深黄，溺孔肛口均红肿，脉濡不振。良以稚体胎热，阴津不充，益以伏暑，总须伏火减轻，阴津生旺，托邪外出，以冀热减。再予生津肃肺，涤暑清心，凉肝化痰。鲜石斛六钱，鲜沙参六钱，竹茹一钱，连翘心钱半，麦冬连心二钱，鲜薄荷一钱，鲜青蒿四钱，生雅连六分鲜生地六钱同打和，银花三钱，郁金三钱，益元散三钱鲜荷叶包，通草一钱，郁李仁三钱，鲜竹叶二十片，茅芦根各一两，灯心一团，仍用花露代水煎药。另熊胆三厘，川贝母一分五厘，雄精三厘，柿霜五厘，研末，白蜜一匙，竹沥五钱，温调服。|三诊：热退三日而仍自复，夜又发热，黎明方退。溲少，便难，涕结，泪少，目眵，弄舌，欲寐则惊啼，音声不亮，耳脓，指纹紫，苔黄转白。夜热如疟。伏暑留恋，阴气不充，胎火亦旺，深恐热伤五液而致惊痫。拟养津托邪，清肝，化乳积，润肠为法。鲜沙参七钱，金石斛五钱，银花四钱，丹皮三钱，青蒿四钱，钩勾五钱，元参三钱，鲜生地五钱生川连五分同打和，辰麦冬二钱，鲜首乌七钱，竹茹一钱，紫贝七钱，山栀仁三钱炒黑，郁金二钱，火麻仁三钱，鲜菖蒲七分，茅根五钱，仍用花露煎药。第二剂嘱配粹华厂药水，露一宵，晨隔汤温服。热退，全愈。|