0006
京卿奎芝圃弱冠时，吐血发热，遗精盗汗，已经半载，立秋交际间变为喉痒干疮，咳嗽吐血，诸医俱当劳瘵治之，病势日沉。延予诊之，曰：寸部浮数，肝弦脾弱，两尺虚数而大，此真阴不足，相火炽盛，火盛烁金，金病则肺燥，肺燥则阳络受伤，而咳嗽吐血也。即用四阴煎去甘草，加枇杷叶、桔梗、山栀，先以保肺清金，使火降则咳血自止。服数帖甚效。惟夜热多痰、津短烦渴，减山栀、桔梗、百合，加地骨皮、女贞子、贝母，连服旬余，嗽血顿止，脉亦缓匀。易用一阴煎（生地、熟地、芍药、麦冬、甘草、牛膝、丹参）加阿胶、五味子、蔡胶，间用八仙长寿丸以壮水补阴；归芍异功散益气补脾。调摄三月乃痊。|