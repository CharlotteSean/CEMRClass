胡太学端儒，年近七旬，好饮而有节。偶|因不快，中气佛郁，妨于食，非汤饼不能下咽。访之医，令饮生韭汗。自检本草，乃治噎膈方也，自是遂患噎，几废饮食，数月矣。就诊于予。予曰：此非噎膈症也。疏方令服药，数剂少效，再数剂，饮食大进。偶因伤风，食复减，延予往视。同坐者曰：胡君之非噎，信矣，然食下不顺，其心常自危疑，医病不如医心，盍与辨之？予曰：诺。乃为辨曰：噎膈者，三阳结热症也。经曰：一阳发病，少气善咳、善泄，其传为心掣，再传为膈。此胆与三焦之病传变所为，非正病也。又曰：三阳结谓之膈。此即今之所谓噎膈症也。三阳者，手阳明大肠、手太阳小肠、足阳明胃也。三经皆主津液。而胃为水谷之海，又津液所从出，三腑热结不散，灼伤津液，则胃家上口之贲门，下口之幽门，小肠下口之阑门，大肠下口之魄门，皆日渐干枯，出入涩滞，而水谷之道路不得流通矣。由是贲门干枯，则纳入之路涩，故食不能下，为噎塞也。幽门干枯，则受盛之路塞，故食入反出，为翻胃也。阑门、魄门干枯，则传导之路涩，并化物亦艰于出；而周身之津液几无余沥矣。夫人身之内，调和五脏，洒陈六腑，皆津液也。津液既枯，血脉不流，肌肉枯瘦，皮肤皴竭，望而可知，何待辨症？然其症亦必有口中沃沫，腹中刺痛，便如羊粪之类，而其脉亦必细数而涩，盖非数不热，非涩不结，非细而津液犹未枯也。今胡君之脉，沉取和缓，正与涩反；浮取颇大，正与细反；脉来四至，何有于数？津液汪汪于膈下，何有于枯？又且大便甚易，时而见溏，较便涩难出者何如也。故此证不可以言噎膈。虽然，其食下阻碍者，何也？曰：此有二因，一为气郁膈上，两寸关之脉，浮取稍硬，是为气结。结则上逆，气上逆，则食自上而下，气自下而上，两相格阻，不能顺矣。一为湿气内停，夫津液虽足，非汪汪膈下之物也，其所以汪汪者，湿气为之也。湿气在胃，津液归之，湿与湿合，停则俱停，其随唾而出者，食下之后，胃中实，而湿气上溢也。及食转肠中，湿气复归故处，反将上行之津液，尽吸引归一，故自咽及膈三四寸，常觉干涩也。古者，人君养老，祝梗在前，祝噎在后，老年津液不足，亦是常事。而胡君之津液，未尝不足，特湿气截于中焦，不能上及喉咙耳。今将治胃中之湿，未免增咽中之燥；若欲润咽中之燥，又恐益胃中之湿，惟健脾和胃，理气开郁，少佐以利小便之品，使湿气渐去，饮食渐进，病将自愈。夫饮食大进之后，气可生，血可生，宁区区数寸之胃管，而有津不上润之患乎哉？|