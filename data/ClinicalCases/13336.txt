0602
徐孩。初诊：咳不离肺，而其源则不尽关于肺，《内经》论咳，有十二经见象。咳甚兼呕，所呕半是粘痰，半属食下之物，此乃脾咳胃咳之状。经谓食不化病在脾，又肺为贮痰之所。又云脾咳不已则胃受之，胃咳之状咳而呕，此证近似也，惟夜分咳尤剧，脉细滑数，舌苔垢腻。此乃痰热上壅，肺金失肃而阳明之清降亦乖，致脾失健运，而气易上逆。拙拟和中健脾，参以化痰泄热，以奠中土而廓上游，庶于经旨有合焉。|炒橘红川贝炒枳壳炙紫菀法半夏苏子旋复梗款冬花姜竹茹枇杷叶瓜蒌皮杏仁|二诊：肺为贮痰之所，胃为蕴热之乡，二经均喜润降。咯痰粘而不爽，气易升逆，频频呕吐，脉滑数，苔垢腻，痰热胶结，肺胃之气被窒，肃降无权显然也。想肺与大肠相表里，胃与大肠又一气相生，稚年之体，脏腑娇弱而又不耐寒热，以致升降两乖。今便下艰涩已有五日，腑气不通，秽邪不得下夺，经所谓腑以通为用，又云病在上者取之下，拙拟清热涤痰，姑为治标之计。|旋复梗法半夏瓜蒌仁紫菀枳实杏仁川贝煅瓦楞青礞石郁金姜竹茹|