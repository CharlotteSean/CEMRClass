病者：保生堂药室王伯衡，年近三十。|病因：病时疟，间旦一发，自服常山草果之类。|症候：症反加重，壮热大吐，不寒心烦气馁，难以支持。|诊断：脉数而濡，此湿热之邪，损伤脾胃也。|疗法：与清利湿热。|处方：生米仁四钱，云苓、藿梗、黄芩、白扁豆、黑山栀、飞滑石、炒东楂各三钱，法半夏、猪苓各二钱，苍白术、泽泻、炒谷麦芽各一钱五分，灯芯草一子。|效果：三剂全安，初服腹中漉漉有声，随即泻水数次而愈。|理论：经云，夏伤于暑，秋病痎疟，凡疟之见于秋者，不外暑湿之邪积酿而成，而治疟者，当知病源，并审察本年之气候，预制一方，治一疟而他疟亦从而加减，所谓活泼泼地，方称妙手，若专靠古方，或俗套如常山、草果、槟榔、甜茶、乌梅等类，是不善治疟耳，愚问世三十余年，凡治疟不相信用此套法，亦不相信为半表半里之说，从未有治无不愈者，是疟之治法因人，岂有定例哉。|方论：凡治本年之疟，当存一清利湿热之心，疟之疾本湿热之邪，停蓄脾胃，使阴阳不得舒畅，故当以理脾和胃为主，本方用苍术、白术者，正理脾之谓也，脾有湿术可去，脾气郁术可开，再以藿香、扁豆、苡仁、谷麦芽、半夏之辛香淡味以升降之，则胃气亦因之而和，夫脾胃已能健运矣，中枢亦已建设矣，再以二苓泽泻利湿，黄芩、栀子、滑石清热，湿热由大小便去，邪去正安，自能向愈。|