0502
丁泽周|傅君，年廿余岁。|病名：风毒喉痧。|原因：传染而得，已有八天。前医之方，皆是养阴清肺汤等类。|症候：壮热无汗，微有畏寒，痧麻隐约，布而不显，面色紫暗，咽喉肿腐，滴水难咽，烦躁泛恶，日夜不安。|诊断：脉郁数不扬，舌苔黄腻。余曰：此喉痧误认白喉也。傅氏数房，仅此一子，老母少妻，哭泣求救。余对之曰：症虽凶险，正气未败，尚可挽回。|疗法：随投透痧解毒汤，加枳实、竹茹，疏达开豁，兼刺少商出血，开闭泄火。|处方：荆芥穗钱半净蝉衣八分粉葛根二钱青连翘二钱紫背浮萍三钱炒牛蒡二钱炙僵蚕三钱淡香豉三钱嫩射干一钱轻马勃八分，包煎小枳实钱半鲜竹茹二钱生甘草五分前胡钱半|效果：一日夜服两剂后，即得畅汗，麻痧渐布，面色转红，咽喉肿腐亦减，连进数剂，三四日即愈。喉痧之症，有汗则生，验之信然。|廉按：治病必先其所因，凡烂喉痧原因，都由瘟毒吸入肺胃，又遇暴寒折郁，内伏肠胃膜在，复触时令之厉风而发。其发也，蕴蒸之毒，弥漫三焦，幸而获治，则毒散而气化，不致牵连传染。不幸失治，则毒聚成疫，触之即病，以次递传，甚至累年不已，如近日沪绍情形，愈发愈盛，迄今未之或息也。陈氏所谓疫痧，余氏所谓疫疹，信矣。其症重在痧子，不重咽喉。初起治法，必先急与开达，轻则如蝉衣、牛蒡，重则如麻黄、葱白之类。其次驱风，荆、薄在所必需，若已从火化者，桑、菊、银翘，亦可参用。又次开肺，肺气开则皮毛亦开，自无壅滞不透之患，故前桔、射干，亦为要药。又次解毒，玉枢丹、太乙紫金丹等，又当兼用。其他如杏仁、橘红之化痰，青箬、柽柳之循经速达，皆为此症转佐之良品，此初起一二日之大概情形也。至于二三日间，外束之风寒已解，内蕴之毒火方张，凉泻攻毒，急急宜投，如犀角、鲜地、川连、生军、风化硝、金汁等，尤为釜底抽薪之妙法，腑气通畅，痧火自熄，咽喉亦渐愈矣。若仍执辛散开透之方，则火势愈炽，肿势方增，腐亦滋蔓，必至滴水下咽，痛如刀割，炎势燎原，杀人最暴。遇有议用凉泻者，反以郁遏诽谤之，此偏于发散开达之为害亦巨也。总而言之，要惟于先后次第之间，随机权变，对症发药，斯为中其窾矣。此案但用解肌透痧汤即愈者，特其病势之轻浅者耳。/|