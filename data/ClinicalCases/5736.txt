王明宇年三十余，食贫而制履为业，偶因七情而起，灯节边忽然精神恍惚，人事错乱，出则忘归，夜则忘寝，或多言，或不语，饮食绝不知味。试以醋一大碗啜之，无异饮水，眉无皱形，口无酸状，而椒、姜、盐、酒食之亦然。邀余视之，予曰：“此易易也。”乃以胆星、半夏为君，陈皮、枳实为臣，茯神、甘草为佐，菖蒲、香附为使，加以开郁散气之品，不数剂而痊愈矣。或曰：“病奇而效速。此何见也？”予曰：“此痰客心包络，故心不为用。经云：心为一身之主。主不明则十二官危，手足不为驱使，而方寸乱矣。人之辨咸、酸，察五味者，皆舌也，非口也。今舌不知味者，舌乃心之苗，其本既为痰气所塞，而舌又安能知味哉？是以治病必究其根源，其人幸食贫年壮，而痰气易开，若膏梁年老，则为中风中痰之症矣。又非数剂可能愈也。”|