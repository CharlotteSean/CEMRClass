袁仁泉，廿余岁，业农兼养鱼，住北桥。癸亥八月，伏暑寒湿均受，初病且食糯团数枚。伏邪病经一候，头疼腰背痛，身热有汗，气逆不寐，谵语，口渴引饮，腹灼，按脐作痛，便解不畅。脉象洪数，苔白掯腻。既不恶寒，病势在里。积横于中，逼热上冲，故妄语频作。宜清伏暑，并解寒湿，而先通其积。并嘱撤去棉褥，敷褥单于席上令卧。生川连七分，黄芩二钱，黑山栀二钱，青蒿三钱，晚蚕沙四钱，木防己二钱，藁本三钱，秦艽钱半，青皮一钱，大腹槟三钱，枳实一钱，鲜竹叶三十片，茅根一两，葎草一两（锡名葛人藤）。陆氏润字丸钱半先服。复诊：得便三次，黑秽异常，谵语顿止，热减能寐，喘止加咳，头背痛均减。即于昨方去蚕沙、防己、藁本、枳实、加甜瓜子四钱，杏仁三钱，紫菀二钱，象贝母二钱。另月石三分，雄精一分，川贝母三分，研末服。并予七液丹一方。热退，愈。|