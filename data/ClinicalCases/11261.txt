0303
孙秋畲妇，产后服生化汤过剂血崩，医以丹栀逍遥散投之，反增恶寒发热，头痛目痛，口燥、鼻干、下利等证，医知有外感，而泥于产后百脉皆虚，宜补不宜表之说，用补中益气汤，以为稳当，服后崩愈甚，病愈剧。更医，又以为血虚宜养阴，而用知柏地黄汤，进剂，寒战鼓栗，变红崩为白带下利日数十行，困惫以甚。适予在候补库大使余春庭寓治病，孙与比邻，邀予往诊，自谓病已不治，烦君一决行期早晚耳。至病所，腥秽难闻，焚香强诊，浮部浮洪，沉部紧小，以脉参证，确系太阳阳明合病，主用葛根汤，伊见方中麻黄桂枝同用，惊疑问故，告之曰：“尊嫂产后原无病，服生化汤七八剂，酿成内热，乃为血崩，其时必自觉其热，掀去衣被取凉，又受外寒，丹栀逍遥散，虽不对病，而无大碍；补中益气则将寒热之邪，逼之内入；知柏地黄，则更引邪下陷矣。现在病状虽危，而脉之浮洪为风热，紧小为寒闭，确凿有据，何畏乎表。”劝之使服，伊慎重之至，三四次服完一盏，毫无进退，又与一盏，得睡；知药已对证，接服一盏，下利先止，口燥鼻干渐解。次日往诊，紧小渐减，浮洪未退，仍令前方再服一剂，是夜微汗周浃，寒热诸痛悉平，惟白崩不止，复诊其脉，右关濡滑，只以白术末和粥与服，五六日后秋畲来舍云：“带下白昼甚少，惟夜卧不能安帖，醒时带必大至，据病人云，且多怪梦，体亦增热。”消息其意，知为阴不敛阳，径用桂枝加龙骨牡蛎汤，去桂枝，服六剂，骎骎向安，前医来询余何法治愈，详细道之，且婉劝其读陈修园先生所注书，欢欣鼓舞而去，从此用功，亦吾道中勇于迁善之君子也，然而仅矣。/|