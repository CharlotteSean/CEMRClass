0303
金玉璋之妇，横产三日不下，请愚诊视。玉璋谓愚曰：“儿一手先出，稳妇为敝内抱腰搓腹，作诸运动无效。请君主一催生之方，以辅助之。”愚曰：“催生之方，不可乱投，据云儿一手先出，是谓横生，儿既横卧腹中，纵服催生方，亦不得下。稳妇无知，抱腰搓腹，意在促儿速下，殊不知不合理之乎法，越促速下，越不得下。须知生产之道，当取自然顺下之法，断不可强迫横下，况强迫亦不能横下。今日之法，不必今日产生。此时产母坐盆已久，身体劳乏已极，宜令休息，宜令仆妇将产母抬置床上，平卧养神。产母平卧，儿亦平卧，既免儿身下坠之苦，又得调济精神之益。平卧一日，俟其母子精神俱皆强旺，然后令稳妇用芝麻香油擦抹儿手，轻轻向腹内推送。因为平卧，乃可推送入腹，若一次不能全推入腹，多推几次，必能全入，全入之后，再平卧数小时，儿自转身以头向下，仍可顺产而出也。”玉璋聆愚说，颇有疑虑，问曰：“儿已手出身不出，若又推手入腹，再缓数小时，儿在腹中，呼吸不通，宁不气闭而亡乎？”愚曰：“君不闻儿在腹内，不以鼻通呼吸，不以口纳饮食乎？惟因儿在母腹惟以脐带之吸收为生命，不以饮食呼吸为生命，是故儿在腹内，十个月无闭气之苦，岂虑一日半日而闭气乎？”玉璋悟曰：“甚矣，鄙人之不智也。前者敝内腹鸣证，君已将儿在胎中以脐带之吸收为生命告我矣，我今尚尔梦梦，宁不愧死。”于是吩咐仆妇稳妇毋庸妄动手脚，将产母抬置床上，教以安卧，稳妇将儿手送入腹内。仆妇稳妇莫不遵照办理。明日果然儿自转动，腹中大气一催，竟得顺生而下。玉璋喜不自己，谢曰：“君真明医也！敝内陷于危险，又得重生，皆君之赐也。”|论曰：脐带与九窍者，乃植物与动物之两大生命也。凡植物只有托根于土中，伸干或藤于土外之生命，动物乃有植根于母体，伸脐带于胎中之植物生命，又有呼吸空气、饮食溲便之动物生命。方其在母腹也，纯用植物生命，及其出母腹也，则断绝脐带，脱离植物生命，而接以呼吸饮食之动物生命。夫呼吸之生命，成于天之九数，饮食之生命，成于地之十数。天之九数者，天之空气也，天以空气入人之鼻中而起呼吸，故曰悬命于天。地之十数者，地之五味也，地以五味入人之口中而起饮食溲便，故曰资生于地。《六节藏象论》曰：“天食人以五气，五气入鼻，藏于心肺。地食人以五味，五味入口，藏于肠胃。”此之谓也。|