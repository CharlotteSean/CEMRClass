乔揆文兄令眷，年近四十，夏月畏热喜凉，以水渍巾披身，瓜果无忌。初胃中胀痛，手足痠麻，作呕欲吐。余初诊脉，细紧无力，言系中寒停冷之病，因脉细紧，用六君子汤加桂枝、干姜。旁议盛暑安得用此热剂，易医服药，闻用苍、朴、二陈消导之药，治经九日，病剧复招。则寒直入少阴，干呕烦躁，脉紧近疾，腰痛似折，常以滚水渍巾熨之，冷则又易，气塞喉中，水饮不纳，甲紫舌黑，骨寒而痛，病势危笃。余曰：“阴极似阳，阴阳格拒，若能纳药，方可治疗。”先以半硫丸一钱，开其格拒之寒，服下不吐。继以生附子，生干姜各三钱，半夏、茯苓二钱，吴萸一钱，频频灌之，方呕止躁定，遂换熟附减药，如斯九日，诸证皆退。遂改用理中汤加人参一钱，温补五日，忽然呕吐血水，病家虽不言，而意谓前之姜、附贻害也。余曰：“始病太阴中寒，脉既无力，则宜温胃，误用消克，以致伤阳，阳消阴盛，致传少阴，少阴得温，转属厥阴，此由重致轻也。但厥阴寒热错杂，忽阴忽阳，缠绵时日耳。旁议疑信相半，遂多延众医。有医竟认阴虚而用地黄者；有医见余用桂枝、吴萸，遂收箱不用药而去者；惟孙其犹亦主厥阴，用当归四逆加附子、吴萸。于是病家不为他医所惑，余得尽心治之，皆以当归四逆汤。用桂枝、当归、赤芍、半夏、茯苓、吴萸、木通、甘草，姜、枣为引，兼以乌梅丸治其假热。如此半月，渐次呕止而血亦不吐矣。病愈多劳，遂脉转数，内热咳嗽而吐血，左胁不能卧，竟有阴虚咳嗽之机。盖厥阴风木，内藏相火，乙癸同源，暂用六味地黄汤以滋化源，且服辛热药一月有余，阴气不无受伤，不得不权机应变。服半月，热退嗽止，脉亦不数，虚热方退。而中寒复生，且值秋杪，霍乱吐泻大作，胸腹胀满，脉来细紧，温剂杂投，惟平调胃气，以俟其胜复，半月方平。再以参、术、归、芍、橘红、茯苓、丹皮、石斛，平补半月，气血稍充，余邪外解，周身发出瘾疹，作痒起皮。盖夏月水巾之寒邪，化热出表也。从前各证，至此方除。计治五阅月，足征厥阴病寒热混淆不一，邪气出入不常，若非病家信任之专，或从证，或从脉，随病变迁，图机施治，岂能获痊乎？|