0601
乌沙夹邑庠程灼公子，九岁时得病，请予往治。群医在座，抱儿出，两手挑破筋肉，脓血淋漓，惨不忍见，每日夜抽掣数十余回，壮热不退。予戏问曰：如此一症，诸位填门，治胡不愈，愿闻各用之药。有以竹沥坠痰言者；有以牛黄镇惊丸言者；有以天麻、钩藤定惊言者；有归咎于挑筋用火之为害者。予不禁掩口胡卢，此症君辈不知也。交口请以症示，曰：此阳疟兼阳癎也，如此治法，症有万千，吾不知从何处说起。中一人问曰：先生认法，得自何书。予曰：唐许允宗有曰，医者意也，思精则得之。自我作祖，何书之有。众皆默然。用天保采薇汤各一钱五分，半夏倍之，共三两许，一服抽定，烧热减半；随用清脾饮，一剂全愈。与诸医解座。此挑筋无济，望色通神之一验也。|天保采薇汤|羌活前胡半夏陈皮柴胡赤芍白茯川芎枳壳厚朴桔梗苍术升麻|