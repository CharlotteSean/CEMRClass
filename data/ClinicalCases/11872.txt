0501
太常路公天衢，鼻衄年余，愈而复衄，以犀角地黄汤加茅根等药皆不能效。一日召余至饶阳诊视。余望其色，两颐红润，膈暖肠鸣，切其脉肺胃滑大，余脏皆平。因知胃满则嗳，腹空则鸣，恍然悟前贤倒仓之法有推陈置新之妙，胃为仓廪之官，今胃满法宜倒仓，且二阳为病，发于心脾，人之面属阳明胃经，胃中有火，故面红而润。胃在肺下，胃中浊气浊痰变而为火，薰蒸肺经，积温成热，肺气热极，鼻乃肺窍，故血从鼻中流出耳。理不必清肺止血，只令阳明胃经一清，太阴肺经不受浊气薰蒸，衄自止矣。法用九蒸大黄二钱酒炒中枯黄芩一钱炒黑山栀一钱山楂一钱五分枳实一钱玄明粉七分，煎取清液。一服，果两颐不红不润。二服，膈宽不嗳。三服，肠鸣除，鼻衄不行矣。|