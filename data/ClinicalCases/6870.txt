0006
王店张，嗜酒烦劳，二者皆伤阳气，阳虚者湿必胜，况酒易酿湿乎。今夏湿土司令之时，胃纳骤钝，则中阳益虚，以致足跗先肿，湿胜于下也，浸假而至肿势日上，渐及腿髀，茎囊、腰腹，则肿盛于下者，当先治其下也，肿盛必喘，是湿浊上干清阳也，今溺少而黄，肤腠似斑似瘰似痱，皆湿火内蕴之的据，况舌胖大而鲜赤，阳明亦有火也，脉沉迟，宜专以扶阳化湿，宗古人病在躯壳经隧者，毋犯脏腑之训，缓以图功。|生冬术一钱五分陈皮一钱五分大腹皮二钱商陆根五分木防己一钱五分米仁三钱五茄皮二钱潞党参二钱赤苓皮四钱甘遂末五分桑皮一钱五分丝瓜络三钱|姚光祖按：既曰阳虚湿胜，则商陆甘遂总嫌太峻，且外见斑疹形，则邪已入于肌腠，正可用越婢法，迎机导之，徒用攻下无益。|又阳虚不复，恣啖生冷，中阳受伤，上逆为呃，下壅为肿，汗多食减，舌鲜苔黄，便干，溺涩少而赤，脉沉微迟涩，凡阳虚者，湿必胜，此物理之自然，故水肿之反复，皆当责诸阳虚也，第此中有区别焉。今阳虽虚而湿又甚，一味补阳，未免助湿，宜用通阳法，以调中疏腑，冀其呃止肿缓退，切宜樽节饮食，毋使壅遏其式微之阳。|潞党参法半夏米仁大腹皮生冬术陈皮泽泻广藿香茯苓皮木防己生姜皮丝瓜络|又饮食不节，骤伤中阳，以致呃逆，人身之阳宜通运，不宜壅遏。既阳伤呃作，则不能敷布极矣，所以水肿旧恙复作。凡水肿多门，其源不外脾肺肾，其治法不外开鬼门，洁净府，实脾、温肾，今肿由下渐及于上，便涩尿少，舌鲜苔白，脉沉涩，喉间痰气有音，啖肥浓有味，而杳不思谷，其为肺失治节，胃不敷布显然，此时宜宣肺养胃，以调气化，资谷气为要，俾不致水浊上僭，清阳日窒，而遽增喘逆，则可缓冀肿退。|蜜炙麻黄三分杏仁二钱干姜捣五味十粒西洋参一钱五分，蜜炙石膏一钱五分米仁三钱茯苓皮四钱木防己一钱五分炙甘草四分陈皮一钱五分枇杷叶两片兰叶十片|姚光祖按：方论俱佳。|