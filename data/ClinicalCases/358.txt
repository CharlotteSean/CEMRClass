0000
绍兴张定方，生义烛号之学徒也。初秋伤暑兼之饮食不节，变成热症，屡进凉解，如水投石。生义之经理曰金裕昆，明于医，见其病日甚一日，继之以昏妄谵语。邀余诊而告曰：“此三房合一之子，不计药资，只求其生，望先生注意。如先生有命，无不敬从。”余诊其脉，甚至弦数不伦，身热微汗，而紫红色癍，如锦纹如蚊迹者稠密，舌绛唇焦。渴饮无度，便溺自通，惟不食不寐已五月。乃相与定犀角地黄、合白虎，解毒，三方并进，热仍不退。明日即加寒水石、板蓝根、胆星又不效。第三方用犀羚二角、鲜石斛、元精石、大青亦不验。余只得告辞。裕昆及谢把作等，重申前意，皆云，且莫辞，此儿有失，三房之香火无继，方药贵重，皆所不计，请毋辞。余思凉药之最重无比者，莫如元精石；泻火之最猛者，莫如大黄，即用此二味，合以犀羚二角、鲜地、鲜斛、连、柏、枳、翘、大青等十一味，加濂珠三分、西黄一分，研细调服，煎药用雪水，并以雪水代饮。午前服之，至黄昏而神乱如前，毫无善状。只得照前方再配一剂，仍用濂珠西黄调服，雪水代饮，并以井水浸发。至天明，身热乃退，妄言亦定，神体略安，舌绛已淡，脉已柔缓。即改用安神和胃之药，日渐向安。惟仍耳聋发■，乍热乍凉。又延月余，乃使人送回浙绍调养。十一月底，始复原，重至生义烛号。|