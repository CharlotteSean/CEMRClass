病者：家太盛年十六，曾受业于愚，近业农已二年矣。|病因：因患时感。|症候，乍寒热自汗口渴，守不服药之戒，其后渐重，乞治于愚，愚进桂枝汤热汗止，次日又壮热口渴，入夜更重，谵语不卧，汗大出不止，大小便闭结，口渴欲食梨藕，乃请愚治。|诊断：六脉沉伏，良久微现细丝，若不胜指，此内闭外脱之候。|疗法：与清热宣阳，外内两解之法为主治。|处方：生地炭蒌仁当归木通元明粉各三钱知母二钱柴胡枳实枯芩赤苓各一钱五甘葛人中黄各一钱梨汁大匙竹叶卷心十一片|效果：一剂尿出如注，足满一壶，随即大便亦通，始沉睡不醒。|接方：银条参山药蒌仁各三钱寸冬石斛枯芩木通各二钱砂仁当归淡竹叶各一钱五分杭芍人中黄飞滑石各一钱梨汁大匙。|效果：一剂后稍愈，但入夜潮热骨蒸，再进青蒿鳖甲汤，加醒脾开胃之药而始起。|理论：病起于八月间，乃夏日之炎热内伏，经秋金燥令之气而发，热伏愈深，内闭亦愈甚，其外恶寒者，是热极之反射也。脉沉细如丝犹不胜指，不可因沉细如丝不胜指，断为虚脱，亦热厥深进先兆也。盖热邪闭郁于下，动脉不能达于上肢，故脉伏，二便不通，可知闭郁之象在下不在上矣。服药后尿出如注，足满一壶，大便亦通，是上焦阳气宣，气化得以通顺，经云，膀胱者州都之官，津液藏焉，气化则能出矣，其在宣通之妙乎？|方论：此方以柴胡甘葛宣上焦之气化，括蒌枳实开中焦之气化，芒硝、赤苓、木通利下焦之气化，其热邪内据者，以生地、黄芩、知母、淡竹叶以清之，津液消耗者，以当归、梨汁养之，并以人中黄解内热之毒，所以一服而邪热排除矣。|或问此病未服药之先，谵语彻夜不寐，似属刚健无比，即服此药后，反昏睡沉迷，岂芒硝枳实过于下，木通、赤苓过于利乎？答曰：是不然，盖未药之先，邪热内留，促进神经兴奋，其刚健乃邪热之健，非人事之健也。既药之后，正气得柴葛以提携。如兵困重围，今仍解围突出，邪无可凭之地，故随二便分道排出，所以小尿多足满一壶，大便亦随而通利，是邪热随二便而出也。邪热既出，中空无物，正气犹未反本，是正气虚甚之睡，非通利太过而致睡也。|或又问既邪热二便排出，则可以向愈矣，何以又入夜潮热骨蒸？答曰，邪去正气虚，仍用条参、山药、杭芍以平补胃气，兼以营养阴液，同时以滋液微凉之麦冬石斛，配以苦寒之黄芩，甘淡之滑石、淡竹叶，滋其胃液而荡其余热，然入夜仍潮热骨蒸者，乃些微之余热，挟虚以骚扰，故用青蒿、鳖甲等类，不难一律肃清也。|