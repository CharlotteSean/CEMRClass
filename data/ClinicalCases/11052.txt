胡和尚，慧山，耍货业。其妻于乙卯患肿胀之症，孙君治以攻削下水，十余剂不减。九月更延余诊，已胸高气逆，溲秘不通，胸中撑胀已搓至皮破，饮食不纳，以参汤延挨矣。诊脉匿如无，苔白，舌质略紫。高枕而卧，犹然气急。如纯由水气，小溲不通，顷刻而糜。因询经事，则停已数月。乃曰：“怀娠而肿，此症甚多。”渠家以多年未孕，不以为然。余谓即有胎而水气浸渍，亦万不能生存。拟小陷胸汤、金铃子散加川朴、腹皮、茯苓、泽泻、车前及沉香、琥珀末。一剂。腹中攻动，溲通瘀行，遂下死胎，其胞已糜腐不堪。下气神气复振，即能饮食，肿胀循退。是故肿而水盛，胎荫之生气竭绝，迨上犯而气冲，旦夕有性命之虞。不急下之，未可幸生。及喘而云亡，人亦以为水气应有之变，端不意有此一着也。|