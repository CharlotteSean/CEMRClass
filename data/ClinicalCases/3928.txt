剡南蠡湖沈渭川呕吐证。|病者年五十余，询知今岁春初，忽然呕恶不止，腹内胀满，不得饮食，少顷即吐，每食惟进酒数爵，纵饮当饭。自春至夏，日甚一日，日前肌肉瘦削，步履艰难。按脉右关寸浮大，左关寸沉弦。明系肝木侮脾及胃，证非轻渺。余用半夏泻心汤加茯苓、乌梅，数剂获效。可知寒热错杂，气道阻塞，以致食物不入，必藉芩、连之苦降，人参之补运，干姜之辛开，半夏之平冲逆，茯苓之开胃阳，始尽止呕进食之妙。况甘草合干姜之辛为辛甘化阳，合乌梅之酸为酸甘化阴，不第寒热互用，抑且阴阳并调矣。|姜夏四钱潞党三钱川连一钱黄芩一钱甘草一钱茯苓三钱乌梅二钱干姜一钱大枣三枚|