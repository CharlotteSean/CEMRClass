酆氏。孕七月余，与夫口角，为面杖所伤。左胁大痛，下部如裂，胎气上逼，撑拒欲死。服妇科药，入咽格格不下，喘吼待毙而已。诊之脉洪数无伦，体如烙，面如赭，察其唇舌未变青紫，知胎未损，慰之曰：幸母子俱无恙也。用牛膝、苏梗、栝蒌、红花各二钱、归尾、枳壳各钱半、降香锉三钱、丹皮一钱。煎服喘止痛定热退，进粥碗许，随用顺气安胎之剂而平。|