0004
不寐之症，虽艰于眠，而交睫之时亦多，尚不致死。惟彻夜不寐，乃阴阳不交，去死不远，甚为险恶。《内经》以中焦积饮，阳不下交，而用半夏汤，其治在胃。仲景以劳损虚烦，阳亢于上，而用酸枣仁汤，其治在心。独未详肺病，亦有彻夜不寐之症也。余治一粤人罗姓，朝夕谋生海面，感冒雾露之邪，畏寒发热，医者用表，寒热已退，彻夜不寐，如是五日，求诊于余。脉息右寸独坚，舌苔中黄边白。谓曰：湿已化火，阻塞肺卫，以致上焦阳亢不能下达，今不治其症，但就其脉象施治，使寸脉坚结得平，即不治症中之治也。即以瓜蒌仁、海粉、天冬、黄芩、枇叶、陈皮成方，加入芒硝七分服之渐愈。再来求诊，余不改方，将原方连服三剂，其睡安然。|