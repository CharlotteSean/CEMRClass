王妇周体痹痛，医作风治，卧箦月余，肢挛头晕。予见之曰：“此痹证也。驱壳外疾，虽无害命之理，但病久寝食不安，神形困顿，速救根本，犹可支撑，若见病医病，则殆矣。”方定十全大补汤，加枸杞、杜仲、鹿角胶，两服未应，众疑之。予曰：“缓则疗病，急则顾命。今病势败坏如斯，舍是不救。且补虚与攻实不同，非数十剂莫效。”又服十日，周身发肿，众称病变，予曰：“勿扰。凡风寒客于人，壮者气行则已，怯者著而为病。本由营气不足，邪陷于里，今服补剂，托邪外出，乃佳兆也。”仍命照方多服，痛止肿消而愈。识此，为治痹恣用风燥药者戒。|