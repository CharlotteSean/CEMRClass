蒋佳文，年四十余，消渴善饥，曾服寒凉泻火，数剂不效。观其面色暗滞，是血虚不华于色也；肌体平削，是津液不充于肉也；脉大五至，是火盛也，明是阴虚火盛之病。其人体色赤，性不饮酒，此阴由何致虚乎？细问其从前有大汗泄否？有梦泄淋遗否？彼云前两月起，每夜梦遗二三次不等，月余后，由此每下半夜口渴善饥。余曰：口渴者，上消属肺，善饥者，中消属脾，皆实火也，然上中二焦之火盛，由于下焦之阴虚也，阴虚由遗精盗汗之所致也。与玉女煎，五剂渴饥减半，再服五剂不见大效，乃减寒凉，用甘纯养阴之品，投小营煎，得大效，十余剂诸症悉除。|