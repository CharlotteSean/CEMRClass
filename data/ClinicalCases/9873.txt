明经乡周韶石叔令昆，年将三十，石淋阻塞溺窍，点滴不通，以至腹胀如鼓，痛楚不堪，卧床不起。危急之际，延余治。脉呆纯不甚应指（气不升降，转旋失职故也）。余用京柿炭一个（连霜蒂煅），朱砂三钱（二味方得自杨滘马虞阶孝廉，谓凡小便不通皆合，用粥水送下。余用治血淋屡效，今又仿之以治石淋），芒硝三钱，同研末；用杜牛膝五钱（时药店无，以鲜土牛膝一两代），怀牛膝、川滑石、黄柏、桃仁、韭白各三钱，甘草梢、石菖蒲各七分，煎汤送下。服后出石一条，长约一寸，大如粗箸，小便频出，床地俱湿，腹胀顿消而愈。/|