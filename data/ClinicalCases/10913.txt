0302
张方伯之子金门，年三十以外，尚无子嗣。夫人患经停之症，来城就医。金门因谒见邑候李听齐，谈其所以。今日业已延医诊视。云系瘀血停滞，已成痞块，急应攻劫。听齐闻之，骇然问：“药服否？”曰未。遂云：“上年，小妾有恙，医亦云痞块。余未深信，另延温载之复诊，乃云是孕，非痞也。用安胎固气之药。嗣后果生一女。彼时若不细心，岂不大谬。君勿妄服，恐致误事。余可代请载之再为一诊，庶免差失。”于是邀余前往。诊其六脉，微而兼迟，左寸已有结珠之象。余直告之曰：“是孕，非痞。岂可妄攻？乃正气素虚，今又为胎所累，是以精神倦怠，不思饮食，腹时作疼。问天癸已停三月矣。此时急宜健脾固气，以养胎元。若作痞治，其胎必堕，大小俱伤。”金门骇而且疑。服两剂后，精神渐加，即能思食，腹亦不痛。数剂而愈。随回乡庄后果生一子，深为感激。逾二年，犹亲带此子来署申谢此事。若非听齐谏阻，鲜不为医所误。仁人之言，其利深溥，信矣！|