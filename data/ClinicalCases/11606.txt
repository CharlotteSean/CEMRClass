0304
黎明入署，有洪元正薄莫问曰：“吾姐于午间产一女，胞衣未下，特来求方。”予问：“此刻人事何如？”曰：“其腹仍大，大作胀痛，饮食有味，嗜卧懒言，别无所苦。”予曰：“此骈胎也，还有一个在内，故腹大而无所苦。若为胞衣灌血，势必浊气上干，而为胀痛闷乱，莫可名状。欲其饮食，有味而安静，何可得也。此为气虚不能运送，观嗜卧懒言，骈胎显然矣。”吾用黄芪、白术、苡仁各三钱，肉桂、半夏、益智仁各二钱，生姜一片，令即煎服，明早再看，次日元正来云，吾姐服药后，即熟睡至半夜，又产一女，胞衣随落无恙。可见用药必当详察，不可忽略，此明验也。|