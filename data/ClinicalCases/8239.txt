0006
杨某年近三旬，素有吐血病，过劳则发。今年五月因劳役愤怒，血症又作。吐血成碗，发热咳嗽，延医服药，始尚小效，继则大吐不止。服药不效，其戚王姓延予治。问其情形，每日上午四时钟时，即大吐血，咳嗽有痰，心烦口渴，欲饮冷水，自觉胸部烧热，心胸间喜以冷水浸手巾覆之，知饥能食，舌苔薄腻微黄，两手脉数不大，形容消瘦，予谓：“此暑热伏于肺，胃热迫血而妄行。”欲止其血，当先降其热，热降则血安于其位，不治而自止矣。以玉女煎合清燥救肺汤为剂：生石膏四钱，桑叶一钱，干地黄四钱，阿胶三钱，贝母、沙参、麦冬各二钱，杏仁一钱，枇杷叶一片。服后觉凉爽异常，腹中雷鸣，心内空虚，身热亦稍平。上午四时未吐，至午后始吐，咳嗽痰多，仍以原方加竹叶三钱，瓜蒌根二钱，枣仁、柏子仁各四钱，接服两剂，血几全止矣。惟精神疲惫，时出冷汗，脉息软大无力，舌上无苔，乃热退而元气虚也。况吐血多日，亡血已多，安有不虚之理？易方用生脉散加黄芪、熟地、枸杞、枣仁、阿胶。接服两剂，汗渐少，能进粥两大碗，惟咳嗽痰中带血，嗽甚则亦或吐一、二口，但迥非从前之汹涌耳。乃以百合固金汤合千金苇茎汤出入调治。数日后，能起床行走，饮食亦大进矣。遂以食滋补，兼服琼玉膏而愈。|