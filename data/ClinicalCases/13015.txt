刘迪庵之子殿先，幼患脾虚泄泻，病愈未能善后，以致黄色见面而成黄疸，唇淡舌白，举动气喘，形瘦体疲，缠绵五载，医药罔效。丁酉春，同邑进士刘竹芬侨寓江省，力荐余治。切得六脉迟弱，右手更甚，察其面色纯黄，眼白带青，每日早晚头面四肢发风疤二、三次，圆者如■，长者如枣，痒不可耐，以手搔之，则四周晕红，中间色白。余曰：此症由脾胃停痰，健运失职，故饮食不为肌肤，寒湿久锢，遮蔽阳光，如山川出云敷布太空，故周身色黄至风疤一症。经云：火衰为痒。又云：诸痒为虚。同条共贯，俱是阳虚气弱。法宜芪、术、附、桂补火培土，驱阴回阳；砂、蔻、姜、半，温中散逆，理脾涤饮。盖脾阳旺则燥可去湿，胃阳旺则浊阴下降，肾阳旺则运化有权。嘉言所谓：如天之健，如离之照，阴翳消而清明复，中土燠而稼啬登，尚何黄疸之不退耶？东家见余论病有识，遂任用大剂，连进七十余服，虽朔望不歇，又因疽症有囊在胁，授以丸药，乃得吐出绿痰碗许，面色转红，风疤顿息，不半载而体厚身肥。若非迪庵之深信不疑，安能使余奏厥功以酬知已耶。|洞彻表里故井井有条，起人沉疴，益人神智，弱可使强，郁可使伸，即此足靓全豹。余素不轻荐引，于方君之技实深信不疑，洵非阿所好也。家迪庵其亦解人矣（竹芬刘馨朝评）。|