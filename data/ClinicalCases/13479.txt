余幼女于壬寅冬，值先君辞世之会，麻症有失经理，冷泻成慢，幼甥同症，热泻成慢。妹婿闻远波僧精于此道，呼治之日，索药价丸如绿豆大，每丸银三钱，屡服症加重。予女眼闭不开，约十余日，问乳母，幸吮乳不辍，面上宝色有存。予用固真汤加附子五分。服三剂，眼一开，顷又闭。揣之药力未及，连服十剂愈。甥慢虽同，寒热迥别，知不可治。妹婿嗔予有亲疏之别。药吝参附，与予妹反目。远波僧见予甥光景强壮如故，满口许其必生。予作色辨曰：尔以健壮为生耶？独不思热则气壮。况热泻明知肺热，用参反伤乎肺，不用则慢无治法。将谓清肺，再用参，一清则脾气即绝。清不得，补不得，何生之有？远波默然趋去，越三日死。此慢症虽同，寒热迥异，不可不察之验也。热慢不多见，亦学者之所宜治。|固真汤治慢惊四肢冷。不省人事。|附子甘草人参山药黄芪肉桂白术白茯苓姜枣引。|