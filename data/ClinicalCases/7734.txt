一春元下第归，得寒热病。每日申酉二时初以为寒即作大热而燥，躁甚如狂，过此二时，平复无恙，惟小便赤黄而涩。往时一有心事，夜即梦遗，每日空心，用盐饮烧酒数杯。医皆以病为疟，用清脾饮、柴苓汤，并截药，俱不效。请予诊治。诊得六脉，惟左尺浮中，沉取之皆洪数有力，余部皆平。予曰：“此潮热病也。”以加减补中益气汤治之。人参一钱，黄芪八分，归身八分，陈皮六分，白术八分，甘草五分，泽泻六分，黄柏五分，牡丹皮六分。水煎服，日进一服。三日而病渐退。复用六味地黄丸，兼前药，调理一月而安。|