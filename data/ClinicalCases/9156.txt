礼兄平素体虚，时感寒热，耳旁肿痛。维时此证盛行，俗称猪头瘟。医与清散药两剂，耳旁肿消，睾丸旋肿，痛不可耐，寒热更甚。仿暖肝煎加吴萸，一剂而效。同时族人泽瞻兄病此，予诊之曰：“得无耳旁肿消，睾丸肿痛乎？”泽兄惊曰：“子何神耶！”亦用煎法治愈。后阅《会心录》，载有肿腮一证云：医不知治，混投表散，邪乘虚临，传入厥阴，睾丸肿痛，耳后全消，昔贤之言，询不诬也。|