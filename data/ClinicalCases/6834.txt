0006
瓜镇刘玉吾年六十外，混堂浴归，卒中一日始醒，初医以风痰火杂治。风则羌、防；火则膏、连；痰则星、夏，继进苏合丸数枚，则遗尿矣。十日外始迎余治诊。其脉虚大无伦，昏睡不语，身重遗尿，肢不偏废，口不歪斜，喉无痰声，原非中风，因年老贪浴，汗多亡阳而暴脱，有似中风。失此不用补中，反行疏导，阳气愈虚，致遗尿不语，竟成脱证。急用归脾汤原方入人参一钱，四剂能言语饮食，惟尿不禁耳。每日间用八味地黄汤去丹皮、泽泻，加人参、破故纸、益智仁、五味子，而尿固。数日后，舌苔全黑而滑，此中气虚寒，肾水凌心，用苓桂理中汤，四剂而苔退，后仍以归脾汤甘温之剂，调补一月，方能步履，但因多食苏合丸，辛香散气，病愈后，言语随忘，欲言又止，终不能复也。|