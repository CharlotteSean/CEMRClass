0006
程男。初诊：土贯五行，发育万物，东垣专主治脾，以培后天根本。诚以人之真气，出于中焦。若脾土馁弱，则食易滞，湿易聚，分利无权，而中州之关键为之不利。故治之者，首在运中升阳，以培根底。据述偶因停食，便下先溏，腹胀溲少，似属脾运偶乖，湿邪偏渗之、象，惟便时里急后重，或坐圊不便，小溲热涩，肢酸纳减，已是脾虚气陷，湿邪内胜，脉来濡细带滑，苔腻根糙，夜分不能安寐，恐内蕴之湿，久则化热生痰，而心肝之阳为之浮露。阴病及阳，亦意中事，其变端殊难逆料。不过眼前证象，脾湿尚盛，中气下陷，致膀胱之气化无权。当宗东垣治法，投以升阳运中，俾水道通利，不致一传而为肿，再传而为胀，庶得递臻康泰。爱拟培养脾土，助其气化，参以升阳渗湿主治。其虚阳之浮露与否，姑置缓图。即《内经》本急治本，标急治标之意。未识高明以为然否？录后教正。|於术益智仁新会皮淮山药防风炭炒苡仁赤茯苓泽泻谷芽车前草|二诊：人之正气，出于中焦，气属阳，主卫外者也。脾为生痰之源，饮食之精气，得脾气以鼓运，即成生生之气。倘脾运有乖，则食不易化，其精气泛为痰沫，古人所谓流则为津，止则为痰是也。且脾恶湿而喜刚燥，脾气馁弱，湿内胜而阳气被遏，外溢为肿，亦自然之理。考脾主四肢，人生举动属阳，四肢为诸阳之本，其肢疲力软，不便举动。阳气之不振可知。近日肢末浮肿，前曾便薄，脉细缓，苔薄腻。当责之脾虚不健，湿胜为肿。据述每饮茶水，则痰必上溢，此必气虚生湿，一复滞气，痰从内生之征。总之，此证以气虚为本，湿痰为标，虑其肿势蔓延，胀与喘相逼而来，致难收拾。拙拟标本两顾，投以培土化湿，合化痰利水之法，录候方家教正之。|甜冬术益智仁炙远志法半夏新会皮焦米仁扁豆衣云苓粉猪苓炒泽泻谷芽|