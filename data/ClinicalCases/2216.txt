严浩祥，丁巳十月初诊：痢经三月，红白粘腻，腹胀气滞，肛坠异常。涩如烟膏、土皮，补如参须、肉桂，均投不效。反增心悸溲痛，口气觉秽，形寒可御重裘。脉之数滞不爽，苔掯痰黄。明系暑热浊积胶固大肠，得补涩邪更凝塞。拟二苓、泽泻、白术、木香、连皮槟、白头翁、秦皮、黄柏、当归炭、甘草汤炒白芍、真石莲、川朴、莱菔子、香连丸。三剂。胀坠之势稍松，痢下红少白多，心悸大减，脉搏转数。热积留府，宜与搜剔。白头翁、黄柏、白芍、真石莲、二苓、泽泻、川楝、大腹皮、红曲、当归、莱菔子、扁豆花。另以川连、木香、五谷虫三味，研末，泛于苦参子之上，空腹早晚服二十粒。三剂。痢下更爽，秽积大下，次数大减。遗泄一次，参、桂伏热在肝经者有出路矣。脉数大减、苔黄未清，伏热余积祛而未撤。惟御裘已褫，口秽亦退清。拟生于术、川黄柏、扁豆花、白头翁、秦皮、二苓、泽泻、白芍槿树花、生薏仁、川朴、川续断、香连丸。四剂。便仅二次，已转溏薄，脉数亦靖。再健脾固肠，以善其后。于术、党参、茯苓、扁豆、泽泻、黄精、葛根、山药、橘皮、归、芍、续断、薏仁、樗白皮、川楝、木香、菟丝、麦芽、芡实、湘莲，研末，猪大肠一具，入川连、查炭、神曲末，煮糜烂，捣和为丸。服一料愈。|