0003
许培之祖母，年逾七旬，久患淋漏，屡发风痰。孟英持其脉，弦而滑，舌绛口干。每以犀角、生地、二至（丸）、（黄）芩、（青）蒿、白薇、元参、龟版、海螵（蛸）之类，息其暴；甘露饮增损，调其常。人皆疑药过凉。孟英曰：“量体裁衣”，病属阳旺，气血有余，察其脉舌，治当如是。病者乃云：十余年前，偶患崩而广服温补，遂成此恙。始知先天阳气虽充，亦由药酿为病。|秋杪，患寒热如疟，善怒不眠，苦渴易饥，却不能纳食。孟英察脉，弦数倍常，予清肺蠲痰，柔肝充液之法，渐以向安。|今冬，有荐吴古年诊治者，询知病源，作高年脱营论，而以“血脱益气”裁方。初服三、四剂，饮食骤增，举家忻幸。已而血漏甚多，眠食欲废。复延孟英视之，仍主前议，果得渐康。|