王骑前之室产后八日，胁腹胀疼，医视之，败血未下也，用破血药，血下，不减。用通经丸，前后六两许，下血数斗，痛渐止，而虚症蜂起矣。王有族弟知医，改用补药，不受，病日以剧。王与余善，乃延余往诊。其脉无力无神，左关微弦。病人面黄色，目下微肿，语几不能成声。出谓骑前曰：尊阃病属停饮，治不从水而从血，以致阴阳俱亏，气血欲尽，殆矣。今水邪犹在，血液徒伤奈何。骑前曰：拙室病发产后，不闻患水，医亦未言及也。余曰；医言及此则医矣。试入问之，胁下有水声否？王乃入，少时出，曰：果有之。胁下微闻水声，不知病即此也。适室人细忆，正因彼时偶渴思饮，室中无人，遂饮冷茶碗许，卧而寐，醒即作疼。以产未几日，医又言为败血，故不复忆及此也。今闻君言，追想甚确，不知尚可攻下否？予曰：补之不暇，何暇于攻？王曰：补屡矣，徒增胀热，必不受也。目下室人畏补更甚于畏攻。予曰：补亦有道，何可易言？夫尊阃之病，自发热、恶寒、头眩、心悸，以及腰酸、股软、怔忡、不寐之症俱备，虚亦极矣。而谷入不化，强食辄■，脾胃虚弱尤臻其极。夫五谷气味，与脾胃正相得者也。相得者且不能运，岂能有力以运药，补之不受，职此之由，非补有误，失于峻也。此时用补，如养饿极将死之人，始以汤，继以粥，渐而硬饭，渐而肉食，积日加增，乃可徐起。若肠枯欲断之时，而骤以干糒大脔投其中，惟一饱而气绝耳，补可易言乎哉？骑前称善。而谓其子曰：孔伯若用参，勿令尔母知也。予曰：此时参尚不用，终有用时，迨有参、术，加至姜、附，病斯起矣，乃可议攻水。于是订方，用醒脾和胃之药。自三月至六月，往视二十余次，方屡更，参、术、桂、附俱备矣，病人犹未知也，而虚症俱退，步履渐健。其子喜曰：母病将愈矣。母曰：何知？曰：孔伯言，用至附子，病斯起，今用之屡矣。母讶曰：曾用参否？曰：用已久。曰：何以不热？曰：附子之热，十倍于参，用附子不热，参乃热乎？母乃喜。至七月，予乃为之立攻水方。曰：此水积久，裹藏已深，层层脂膜，非峻药不能抉而透之。用甘遂、黑丑、大黄、槟榔，领以牙皂，导以青皮，丸以炼蜜，嘱令少服，不知，乃渐加。始服七八丸，渐至二十余丸，水乃下。间二三日，再服再下。数次之后，水囊俱出，又呕出浊水一二斗，中带死血，点点如砂砾，犹前通经丸所伤未尽出者，而病人又渐虚矣，予乃为定补养方。会骑前赴试，药不果用，病人遂不能遽健，阅岁又产，犹时时现诸弱象云。|