宗室相国禄迪园久任盛京，暑热露体贪凉。冬令辄于火酒内加生姜汁，饮以御冬，遂常患遍体疼痛，嗣偶然遭凉，及忧虑劳役，痼疾即发。发时壮热大渴，面赤自汗，手足痛如刀刺，四肢必挨次疼到方止。余曰：脉浮弦数，缘寒暑不慎，过饮不节，风寒湿热著于筋骨肢节内。经所谓行痹、痛痹也，随进上中下通用痛风方（黄柏、苍术、南星、神曲、川芎、桃仁、龙胆草、防己、白芷、羌活、威灵仙、桂枝、红花，或面糊为丸）加减服之乃愈。后伊病偶发，即用前方。余用伤寒治法，邪在某经即以某经之药为引，先治其标，次以利湿导滞、养血疏筋之药收功。并为开药酒方饮之，旧恙悉除矣。|