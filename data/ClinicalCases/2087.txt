0000
某右。初起无寒热即泻痢呕恶不食，乃噤口痢重病。夫暑邪之伤由口鼻吸气而入，邪与水谷交混，蒸变湿热，酿为积滞脓血，肠胃气窒，欲解不能通爽，遂致里急后重，香连苦辛理气导湿清热，初用颇是，皆缘劳碌之人非膏梁温养之质，淡薄积劳，中气易伤，四十日来积少痛缓，医称病解而食不下咽，不知饥饱，脉弦形衰，舌白不渴，日泻数行，全属胃倒气夺，中宫损极，下关不摄。谷不能咽，焉能承受汤药，药味气劣，胃衰必恶，久痢久泻，务在能食，古人非醒脾胃即安肾摄纳，再询粉浆入咽，或哽或噎，议上焦通其清阳，下焦固其滑脱，仿古方参苓白术散，以米饮日调服二次，间以不腻滑之物，食少勿多，示胃之所喜为补，得胃气渐醒，方能转危为安。|人参焦术茯苓炙草炒扁豆苡仁桔梗砂仁炮姜炭肉豆蔻|各研细末，用香粳米饮汤调服一钱五分，日进两次。|