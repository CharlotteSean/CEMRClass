江右李太宰，讳日宣，有如夫人。自耳至胁忽结核成块，遍延疡科，均以瘰疬治之，反增发热体瘦，口燥唇干，饮食少进。迎家君往诊，脉左关芤而无力。此肝血枯竭不能荣养诸筋，故筋脉挛缩，有似瘰疬而实非也。若以败毒清火，消痰化坚之剂投之，则胃气转伤，变症百出矣。当滋养肝血，以濡润筋脉为要。方用四物汤加丹皮、玉竹、秦艽、麦冬等剂，不数服而痊。|