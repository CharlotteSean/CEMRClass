妇年五十余，自九月腹胀，至十一月渐加。咳嗽气急，饮食稀少，腹胀甚而有一大块，不时上攻贯膈，嗽一声而块痛莫当。昼夜不眠，扶坐片刻亦无力以胜。捡其方药，不过见胀治胀，始以木香、厚朴、茯苓、川椒目等味行气利水；继以白术、党参等味补虚实脾，而胀如故。历更数医俱不出此。后又有认为肝气者，用当归、柴胡、白芍、香附、茯苓、半夏、佛手柑，宣木瓜之类不效，旋改景岳三阴煎加香附、佛手柑，方立而余亦至，其子持其方示，余乃面折之曰：“胀病用熟地，除肾气丸外未之见也，先生何遽用此？”伊曰：“肝病致胀，法当滋水。以木得所养而生，木平则胀消矣”。满口庸论，似是而非。余知其惑于邪说者深焉，始不与辨，引身而退，任他用药。才投一剂，而腹胀倍加，块硬如铁，粒米不入，遂至危笃。乃复哀求余治，诊脉虚小无力，胀病大忌，兼之外证，如此甚属棘手。谓曰：“胀病多由天道不下济，地轴不上旋，运行之常一失，有似否卦之义。昔喻氏立治胀三法，曰培养，曰招纳，曰解散。此证以解散为主，但其药峻而功大，所患者，病家信之不笃耳。”其子涕泣而道曰：“先严素称先生方与众不同，昔之闻于过庭时者屡矣，悔不早就医治。今家母病势至斯，悉凭先生用药，何敢致疑？”余思先以小青龙汤一剂，水饮涤而嗽减气平。次日即用消水圣愈汤，接服一、二剂而腹中大块乃得移动，颇觉小些；服三、四剂胀消一半，可进粥饮；服六剂而能起床大解，自言非独解能宽胀，即下气通一次，亦爽快无比。无如岁聿云暮，归期在即。其子于临行时索一善后药方，余一时不能悬拟，然思此症用喻氏解散法即效，岂不可再用培养、招纳二法，用之以善其后乎？然而病势已退，方难遽定，不如守中医不服之法。其子曰：“不服药何以善后？”余曰：“然不服药，固不可妄服药，亦不可试于不服之中，求一服之之法，宜甘草生姜大枣汤调养脾胃，是或一道。”|