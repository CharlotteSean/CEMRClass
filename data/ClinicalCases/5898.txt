双溪舒育德先生，年四旬，病黄疸，服药无功，延至周身肿胀，昼夜不安，更医不可数计，而卒无效。适一人踵门，自谓能治，投以大下之剂，三日肿胀全消，索谢而去。此系车水放塘，误人性命不浅，景岳之言如此可怖也，而先生得以无恙者，由平日精神完固，虽斤斧亦不易摧耳。辛巳秋，余寓靖城，旧恙复作，迎余诊治。先生自言喜凉忌热，余弗之听，竟以桂附理中加苍术与服，八剂稍有应验。因请立案，余曰：“先生面白唇淡，两眦全无红色，少腹膨胀，两足午后肿甚，明明阳气下陷，脾胃虚寒，肾阳衰惫，寒湿发黄之证，授以桂附理中汤。方有三善：一者脾中之阳气旺，而水饮不得上僭也；一者补火生土以制阴水，所谓虚则补其母也；一者桂附大热，蒸动关门，使膀胱气化，而胃中积水下消也。舍此温补一法，而欲用寒凉，奏效难矣。”定方后，余适归里，一医教朝服肾气丸，从阳以引阴，晚服砂半理中汤，从阴以引阳，百剂乃得全愈。因其用方服药，尚合法度，故并志之。|