0102
张某某，伏暑三候已外，湿郁化火之邪，从汗而出，不能化清，留于肺胃之络，乳旁结肿，渐见红色，势必结脓外泄，此外肺痈也。所幸卫分之邪渐清，胃口尚健，可以收功。但络间之疡，必致旷日持久，慎无欲速，欲速则变生。|六君子汤制蚕蝎尾酒炒|二诊：读书人心营素虚，加以诵书伤气，此肺络本伤，病后所以余邪入络也。今既穿溃，脓色尚正，但咳吐俱关肺气，一动一作，脓必外泄，调理之难，概可见矣。是非用补法，加意自摄不可，惟明理者自揆之，庶几可收功。|拣真条参上黄芪冬术炙草制首乌归身|三诊：前方十剂，饮食倍增，滋味之物，以养阴化气，不独药之补气也。疡势渐见脓稀，然不足恃也。此病所忌外感风寒则生咳，内动肝火则亦咳，咳则疡必鸱张，须平心气，慎风寒，以保内外，百日之内，可以无虑。少君固自识机宜，无须老夫饶舌也。|前方去首乌加淮山药白芍炒熟地|四诊：补气养营，脓渐见干泄，动作又觉有神，从此可望完复。然百日正引完满之期，当局尤宜加意慎调，慎无轻忽。|黄芪四君四物海参猪脊髓胶为丸|