谢氏。孕逾三月，男女分形，病者漫谓血癥，治者误行攻伐，致血下注胎堕，身热汗烦，眩晕不寐。索方乃桃仁、牛膝、莪术、红花等剂，明晨更加生查肉。予见骇甚，询之，则曰胎堕，未便告知。婉云：瘀血已行耳，医尚未知所下男胎也，因叹庸手杀人，殊堪发指。急以参、芪、茯神，固摄元气，佐以炙草、荆芥醋炒、阿胶烊、麦冬、五味、牡蛎醋煅、龙眼肉，红枣，数服汗收血止。|