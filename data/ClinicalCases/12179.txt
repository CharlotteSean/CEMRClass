许氏妇，孕五月，患腹痛。服当归芍药汤差愈，右边胁肋气痛，牵引肩髃，复渐痛入心窝，呕痰不已。余诊之，脉弦滑，此病必由七情郁结而成，加以归、术、芎、芍、甘草柔和保胎之味阻遏阳气，痰涎结聚在心腹间，随气上下作痛。今痛减而气不通，塞于咽膈，咯不出，咽不下，每发欲绝，逆害饮食，势甚危迫。方书称为梅核症也，《金匮》有妇人咽中如有炙脔，半夏厚朴汤主之。仿以为法，遂用半夏、厚朴、苏叶、茯苓、香附、陈皮、生姜，一剂病减，数剂而安，胎亦无恙。|