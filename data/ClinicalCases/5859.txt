0004
痫症虽有五，而以涤痰为治，则通例也。张伯英者，幼丧父母，育于伯叔处，调护未必得宜。弥月中，即发惊风，嗣后年必数发，屡发屡止，迫发育时，仍不愈，又不为治，致神识呆钝，竟成痫症。年至二十，发作尤近，或一月一发，或一月三四发，总无一月安全者，故虽聘姻而不敢娶，适余治仉六官颠疾既愈，其叔正甫来访曰：“如吾侄二十年之疾，未识还可治否？”余曰：“姑试为之，然须令其缓婚也。”时方正月，遂使日服陈胆星四分，一月后再商。至二月底诊其脉，三部均弦坚，问此一月内曾发否？答曰未也。余曰：“今当春阳大转，肝木上升之候，居然能一月不发，是前药有效也。但按其脉，仍恐不日大发。独服胆星，药力不足，未知平素大便如何？”答曰：“素不溏薄。”余乃以大黄、元明粉、青礞石、石菖蒲、胆星、陈皮、半夏、枳实、辰神、沉香为丸，日服三钱，并嘱力图静养。连服多月，大便仍干，痫症竟不发，惟七月中因斗牌两夜未眠，发一次。又于十一月中，因姊婿处失火，救护惊跌，发一次。至明年完婚时，则全愈矣。惟二十余年之痼疾，虽因服药一载而止，病根究未去，非将此丸连服三年，不能除也。|