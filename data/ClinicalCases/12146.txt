0502
喉症之始，苦寒之剂当慎。喉症在急，刀针不可不用。余同乡某宦使女喉痛，疡医进以苦寒直降，寒热猝止，喉肿秘塞不通。又以土牛膝汁等灌之，更不能入。饮不能入，言不能出，喉中痰鸣，已一日夜。是日邀余诊之，细视喉四围胀肿，无隙可通，呼吸将绝，与其饮，摇手而已，问其语，点首而已，药不得入，无法可施。余即将喉枪露锋一分半许，刺其两旁肿处十余刺，出其毒血。再用棉条，以筷两只将棉条头夹住卷紧筷上，用冷水湿软，拭去恶血。再将筷连湿棉条卷紧，探其喉作哕，吐出胶痰半碗。再刺再探吐，共刺三十余力，探吐三次，共呕吐血痰一碗，以凉水漱口涤去血，饮必淡盐汤即可下，言语亦可出，肿亦渐消。此乃肿秘痰塞，若不动刀针探吐血痰，挨延半日，呼吸不通，痰涎涌塞，岂有生理。喉科刀针断不可缺，专恃汤药，点滴不入，无所用耳。/|