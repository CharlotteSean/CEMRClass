妊娠至三月，最易堕胎，其说已详于前，然能调护如法，胎动无有不安者。某年月日，余与人治一胎动不安，腹痛见红症，有乙以胎动为气虚，重用党参、于术等药。初诊时，余令加入条芩、生地以佐之，服后，痛止胎安，惟血未净，有癸在暗中，以冷语恐主人，谓生地、条芩苦寒不可服，迨复诊时，乙与知癸谋，迎合主人意，专任参术等味，概置地芩不用。余曰：“芩、地属苦寒，然合之参、术，一为两仪膏，一为安胎饮，以寒佐热，以阴济阳，实尽制方之妙。使去芩地而偏用参术，是如有昼无夜，有火无水，有春夏而无秋冬，有风日而无雨露，岂造化补偏救弊之道欤！”余虽力辨，乙固不从，服药后，腹果大胀，血亦大下，盖参、术等药，补气太过，气有余，即是火，火迫血而妄行，西医所谓“有炭气无养气”也，胎由是不安而堕。主人因是咎乙，乙谓戊曰：“我辈被陈修园书所误。”噫！是非古人误今人，直今人诬古人耳！夫古之医书，汗牛充栋，大祗为补偏救弊设也，如伤寒书重发表，所以救不发表之失；温病书重清里，所以救不清里之失。东垣书重补阳，所以救不补阳之失，丹溪书重滋阴，所以救不滋阴之失。而且重发表者，未尝不清里；重清里者，未尝不发表。重补阳者，未尝不滋阴；重滋阴者，未尝不补阳。可合众书为一书，可分一书作众书。默而识之，会而通之，酌而用之，化而裁之，是盖存乎其人。乃俗人祗知取巧，读书不竟，取古人一二笼罩语、别致语，执守以论千变万化之病，是犹胶柱而鼓瑟，坐井而观天，不通甚矣。关尹子曰：“遇微言妙行，慎弗执之。执之者，腹心之疾，无药可疗。然则执一不通者，腹心先成痼疾，不暇自疗，而欲疗人之疾焉？乌乎能？”|