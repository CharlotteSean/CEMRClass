王秦川之妻，初胎产时，水下胎落，胞衣亦下，血不下，腹胀大，按之坚，瘀血停滞不行，须破瘀行血。奈本妇阳虚气弱，精神不足，况生产又延四日，其气愈虚，破瘀之药皆伤中气，气弱之体，岂堪复伤气乎？若不投破药则瘀血不去，气弱之人又岂堪瘀血上冲乎？细思惟补气为上策，复思若待补药助阳而逐瘀，非一日之功，况瘀血不宜久停，乃用菖蒲、姜、葱、柑叶芬香等物，石臼春烂，作一大饼，敷于肚上，上用熨斗盛火游熨，许久腹内即响，约一时瘀血尽下，腹中豁然，然后进助阳补中之剂，数服神强体健而大安。|