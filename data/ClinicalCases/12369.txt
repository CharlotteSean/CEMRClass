0503
吾友赵义之牙痛，缠绵月余不已，忽诣予要方。诊其脉，左关尺数，以六味地黄汤加升麻三分，柴胡五分与之曰：“此药服后，未免更痛，然片刻即止矣。”次日告予：“昨服药而卧，忽然痛不可忍，急得骂汝，后竟安寐，天明不知牙痛之何往矣！药即对症，又多此一痛，何也？”予曰：“齿乃骨之余，而肾主骨；足下肾水太亏，肾火上浮而为牙痛，故用六味全剂补之泻之。然其浮于齿牙之热不能下降至肾也，不若用升、柴以透之，升透之时，未免较痛；能潜阳，火不复上作痛，且得安寐也。”义之兄本通品，闻之拜服。后予以此方治肾虚牙痛者，无不立效，更胜于玉女煎。/|