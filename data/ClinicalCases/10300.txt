聂姓妇，年三旬，寸脉浮数，左关带弦，两尺细涩，面目浮黄、咳嗽痰鸣，气逆头眩，经候不调，证属血虚肝燥。书云：肝病则血病，血病则经不调，经不调则诸症蜂起矣。治宜平肝清肺，仿木郁达之之义。|当归白芍白术柴胡川贝母丹参茯苓薄荷桑叶甘草兼服九制香附丸|又连进加味逍遥之剂，嗽痰稍减，诸症亦渐缓，显是肝气逆行，内风乘肺之征。治以舒肝，故火散而肺宁也。惟久嗽损及中州，脾失输化之职，以致食减神倦，气逆不舒，肺无所资，久嗽仍是难愈。且停乳不月，足见真阴亏损，合之脾肾两脉濡弱，自当从脾肾子母相生主治，勿用见嗽治嗽泥法。议八珍汤加减，并宜薄味节气，静养心神。|北沙参冬术云苓木香熟地当归鹿角胶陈皮炙草晚间服六味丸五钱，五味子汤下。/|