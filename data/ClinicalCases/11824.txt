何某，患鼻塞不闻香臭已经半载，服辛散通窍之剂不少，卒不能开，求治于余。诊得肺脉浮数，是火郁清道，宜清金降火，用凉膈散加杏仁、白芷、菖蒲数剂，火降气通，渐次而愈。又治一人鼻塞，气不通利，浊涕稠粘，屡药不效，已经年余。脉两寸浮数，亦属火郁之证，忆《类案》江氏引越人云，肺热甚则出涕，故热结郁滞壅塞而气不通也，投以升阳散火汤十余剂，果验。后以清肺药调理而瘳。|