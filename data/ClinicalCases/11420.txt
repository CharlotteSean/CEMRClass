0303
胎前浮肿名谓子肿，胎前咳嗽名谓子嗽。昨日带病分娩，今朝腹笥未瘪，自觉有形如块，甚而动定无常，面部浮肿，肢体亦肿，恶露颇少，带下不多，皆由平时气血亏虚，加以气血凝滞，最危险者，气上冲逆，坐不得卧，咳不得息，幸无面红烦热，而不阳飞阴随。脉象颇具滑芤，重按殊觉无神，面无华色，舌有白苔。阳气虚于上，阴气耗于下，俾得扶过三朝，或无变生枝节。血虚之体，无须化瘀。气滞已见，务宜顺气，气顺则血行，气调则血和，暴产赖乎阳气，益气万不可少。|人参干姜五味子牛膝川芎当归川贝附块紫石英甘草橘皮枳壳|