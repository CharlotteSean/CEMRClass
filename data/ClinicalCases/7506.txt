经曰：大积大聚，衰其大半而止。善哉！斯言非攻之难于尽，为受者虑其终也。盖积聚在腹，层层脂膜，条条系络，连缀既多，裹缠亦固，攻之殊甚不易。有积聚未动，正气不支，因而先病者矣。有积聚少开，正气未乱，转生他病者矣。幸而积聚溃其大半，正气犹可支持，此时但当养心，而此未尽之积聚，已属本拨根断之物，俟正气一健，自将转运而下。即或不下，再行攻伐，正气不致大伤，积聚亦难更留矣。此古人之立法尽善。初非养痈以贻害，而又不致戕贼生命，挽回无术也。予姻赵允诚之室病积聚，延予诊视。问其处，当脐而近脊，盖石瘕也。先与和血理气药数剂，渐加攻削之品，十余日，病虽未动，败血已见矣。赵君迟之，谆请急攻。曰：前治北宅从妹之病，七剂而下。久病也，何下之速？此病甫年余，十剂而不见动，岂亲戚情谊，固有厚薄乎？予曰：彼病久而结于浅，散在经络，无非败血；此病近而结于深，僻在胞宫，必有硬块。夫败血未动，借新血以流之，其下也易，故不妨于骤下；硬块不移，破坚垒以取之，其下也难，岂复可以强下乎？君必求速，败攻药加重，易汤以丸，其下必捷矣。虽然气血难支，每服不过四钱。赵君诺，乃订丸方与之。适予有事于北，赵君急合药，日服七、八钱，十余日，病大动，渐渐痛甚。一夕，大痛欲绝，败血淋漓，病势欲下。夜半，复止。次日，腹痛几绝者再，病乃下，粗如儿臂，长可七八寸。举家庆幸，不知病人之难支也。逾三日，予归自北，赵君迎告。予惊曰：病人必危矣。曰：但腹疼耳，亦渐宁贴。乃入诊，见其脉弱而不散。曰：侥幸！犹为无害。非多用养阴药不可。书方与之，令服三十剂，赵君不以为意。服三剂，腹疼止，遂不服。其后每每多病，病辄沉困，皆倩予为治，赵君但以为弱，而不知皆攻积太骤，及下后失补之所致也。逾数年，乃渐健。赵君又以治其叔母钟，寡也，积在小腹，每发作，攻冲而上，气不得息，心疼欲死。奔豚症也。予为调治者屡矣，辄应手效，求为攻去之，予不可，且不获暇，欲归而谋诸其父。赵君曰：何事他求，前侄妇所服方，下积甚捷，方今尚在也。合药奉之，兼嘱多服。钟服十日，积果下，痛绝数次，全病俱出。大如碗，脂膜裹之，层层破视，皆包死血，破六层，始透其里。赵君喜曰：此六年之病，连根尽矣，以后何忧积？然钟现已沉困，腹痛连绵数月，渐似平复，料理家事。一夕，坐月下，忽昏晕倒地，吼息数声而绝。盖以过攻失补，血亏气脱，而至此也。嗟乎！攻积而不能动，信无益矣。幸而动，不患不去；幸而去，不患不尽。使少去辄补，频补频攻，已破不完之病块，何难渐次削除？少亏未虚之气血，亦可随时滋长。惟一意直攻，计不返顾，遂令强者弱，弱者亡。宿病才去，命亦随之。然则衰半辄止之说，古人其有所鉴乎？弗可违也矣。|