0303
韩妇生产极难，数日后因酷暑少饮西瓜水。一医用附、桂、芪、术，反增呃逆而时晕绝。一医投清暑甘寒之品而身大热。予诊脉甚微，细揣病情，胃中又有积滞，是脉固当弱，然亦因滞伏所致。今以附、桂与芪、术同用，热留上焦，自助痰滞暑气为疟，以增呃逆，而时晕绝耳。后医以为过服热药，而投以清凉矫弊。殊不知产难而复饮冷，下焦虚寒已极，而复用清凉之药，上焦虽宜，而渐至下焦，下焦愈冷，孤阳逼上，而身大热，势必脉转浮数，顷刻飞越而死矣。予投以附、桂、姜、吴，群队下走大热之药，不使少留胃中，更少加槟榔、木香，以其下气如奔马也。二味虽气分下药，然入血药中，亦不能下达血分。且槟榔少许，只破胃中滞气，不致诛伐无过。服药后下宿滞二遍，减去槟榔、木香，加二陈、芪、术共三帖，痊愈。观二医之方，似觉清通於予，然彼不效，而予反效者，予中肯故也。/|