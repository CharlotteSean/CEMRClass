沈男。湿邪化热，证名湿温，其为病也，轻则传疟，重则传疹。治之之法，叶氏论之最详，一则曰湿温初起，须宣表里三焦，再则曰温邪不从外达，必致里结。吴又可治湿温为病，专主汗下清三法，大旨不外宣通表里，分达三焦，以引邪外出。王孟英又有阳明伏邪，须假大肠为去路之说。王清任复有温邪内发，先营后气之论，皆所以发明温证之原因，而为后人所取法也。据述初起形寒身热，后遂不寒而热，致七八日而热势不甚亦不解，汗微苔灰，稀见疹点，不得汗解，咯痰带粘，正属温热伏邪，分传表里。今疹不透而身热依然，神倦嗜卧，幸得脉象左滑数，右手弦数，验舌根苔中糙，上腭微灰，胸次仍见疹点，拙见是湿温之邪，尚未透达，郁遏于阳明，不得速化，表里之气，未得宣通，三焦仍然阻滞，伏邪虽有外出之象，究未能尽从外出。所幸津液未伤，热邪不致内结，轻清透达，尚易为力。不过湿温传疹，譬如抽蕉剥茧，层出不穷，此证邪伏营分，又必假道于气分，而出表更需时日，王氏所谓先营后气者是也。爰宗吴氏汗清二法，投以宣通清泄之品，引邪外出，望其疹透苔薄，庶无迁变，至于下法则非所宜矣。未识是否，录方于后，以备采择。|大豆卷黑山栀紫草茸广郁金滑石金石斛连翘桑叶枳壳甘中黄芦根竹叶|