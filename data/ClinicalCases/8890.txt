0007
面为阳明部分，而阳维脉起于诸阳之会，皆在于面，故面痛多属于火。惟火有虚火，有实火，实者可清，虚者不可清。乙未，余客上海，有张姓妾，小产后，两眼中间常有一星作痛，病已经年，问之诸医，莫名所以然。余切其脉，细弱而迟，知是平素血亏，血亏则气亏，气亏即火亏，遂合当归补血汤、胶艾汤加吴萸、牛膝、肉桂为方，温补而愈。考《内经?察色篇》，以两眼之间属心。《经》又云：心之合脉也。又云，诸脉皆属于目。西医亦云：心体跳动不休，周身血脉应之而动。可知脉为心血贯注之所，目又为血脉交会之所。今两眼间作痛，其为心中血虚无疑，何则？《经》云：诸痛皆属于心；又云：诸痛皆属于热；又云：心主血，心恶热。夫热，阳也；血，阴也。阴非阳不生，阴非阳不守，阴耗则阳气独胜，无所依附，势必循脉上浮，凑于两眼之间，安得不痛？余以补血为君，补气为臣，补火为佐，引热下行为使，病果应手而效。在麻衣相法，指两眼中央为山根，吾将以山根痛名之，附于眉棱痛、眼眶痛之后云。|头痛一证，在伤寒门，有直中、传经之别；而传经中，又有太阳、少阳、阳明、太阴、少阴、厥阴之分。至于杂症，更有偏头风、雷头风、气虚、血虚、痰厥、肾厥、客寒犯脑、邪火上冲、破脑伤风、大头天行之异。所病在头，而所因不尽属于头。辛卯春，济南有王妪患头痛甚剧，人用荆芥、防风、蒿本，是头痛治头之见也，痛势愈酷，日夕呻吟。余切其脉，数而弦，知是阴不胜阳，阳亢无制，上凑至巅，迫而为痛，前用风药，犹火焚而复煽之耳。风助火势，火借风威，痛故不可忽。治当滋水熄木，以清下法折之。冬地三黄汤加元参、羚羊角一剂，大便润，痛即平，又合生料六味丸意，加减治之而愈。后余入都，闻有一人病火冲头痛颇重，延西医治之，用猪脬五，盛冰于中，头痛前后左右各悬其一，彼以为邪火上冲，用寒冰遏之，则火衰则痛可平。不知寒从外逼，火将内攻，症之轻者，不过多延时日，或可无虞；若遇重症，尤恐火气攻心，挽回莫及。在西人以寒治热，较俗工以风助火，已胜一筹，然何如用清下法折之，一服即平为愈乎！|