0601
陈憩南|蔡达仁之第三子，年十五岁。|病名：湿热痢兼痿。|原因：初夏偶感湿热，作红白痢。因医治错误，缠绵不愈，至仲冬两足痿废而成痿。|症候：形销骨立，肚腹坚膨，其热如烙，舌绛红，满口臭气，令人难闻，所下腐秽极粘，日数十行，腹痛甚，粒饮不入，卧床叫苦。|诊断：六脉皆沉细而数，时有弦象（湿热伤阴，肝胆气郁）。据症参脉，初系湿热伏于大小肠而病痢，久之逆传于肺，耗液损津，脾胃受困而病痿，此湿热痢兼痿也。然病何至斯极，想因谬作虚寒，而服参、芪、桂、附之属，以致五脏六腑受其燥烈之气，而营分尤甚焉，所幸童体无亏，下泉之水，足供挹注，不然，早已焦头烂额矣，安得一线之生存乎。其父曰：唯唯，但不识还可治否？余曰；治则可治，恐胃吾药之寒凉，而不敢服耳。其父曰：先生果有确见，虽砒，信勿辞也，遂许之。|疗法：连日与调胃承气汤合白头翁汤二剂，后剂加郁李净仁，以下肝胆之气，水煎午前十时服。|处方：净朴硝二钱酒大黄二钱川黄连钱半生黄柏钱半白头翁二钱北秦皮钱半粉甘草一钱|次诊：连服三剂，陆续下去垢污甚多，腹膨即消，热亦大减，两寸稍浮，弦象去，六部仍细数。改用专清营分之热，最合通络清营汤三剂，逐日水煎，午前十时服。|处方：通络清营汤（自制验方）|金银花二钱淡竹叶钱半大元参二钱地骨皮二钱钩藤钩钱半杭白芍二钱川郁金钱半肥知母二钱羚角片钱半，先煎苏麦冬三钱牡丹皮钱半白茅根三钱，去皮|三诊：内热全解，便行仅三次，带粘黄粪，腹痛除，脉转浮急，两关俱弦，此湿热外走触动肝阳也。其父乍喜乍惊曰：数月之痢，先生以数剂药全之，何其神也。但小儿起立不能，恐仍成废人耳。余曰：无忧也，经曰：肺热叶焦，发为痿躄。又曰：阳明主润宗筋，束骨而利机关，故治痿独取阳明也。夫湿热之入，脾先受之。书曰：饮食入胃输于脾，脾气散精，上归于肺。今脾为湿热所困，不克输精于肺，所以肺热叶焦，而清肃之令不下行也。且太阴与阳明，原属表里，太阴受祸，阳明乏资，故无以束骨而利机关，宗筋因之纵弛而不任地也。由经言思之，令郎之病，得无是乎。子既知治痢已获效，余自信治痿必有功，法当清热利湿，抑木和中，甘露饮加减主之，二剂，日各一服。|处方：甘露饮加减。|生熟地各三钱金钗斛三钱广青皮一钱宣木瓜一钱天麦冬各三钱薏苡仁三钱金银花二钱绵茵陈钱半杭白芍三钱尖槟榔钱半粉甘草八分生枇杷肉钱半|四诊：便行仍三次，纯黑色者，湿热化也。两足往来走痛者，血气初通，药力到也。脉来和缓，重按稍空，此由血气久亏，端资调养，理宜汤丸并进，方易奏功。拟用当归补血汤，合生脉散加枸杞、茯神，早九时水煎服，午后三时用玉竹五钱，煎汤送下虎潜丸六钱，久服。|处方：当归补血汤合生脉散加枸杞、茯神。|全当归三钱苏麦冬三钱五味子十四粒北黄芪六钱高丽参三钱川茯神三钱枸杞子三钱|效果：饮食日增，肌肉渐充，三星期大便即如常，月余能步履矣。|廉按：痿躄一症，原因有六：一气虚痿，二血虚痿，三阴虚痿，四血瘀痿，五湿痰痿，六食积痿，设不细审致痿之因，未有不偾事者矣。此案因痢后成痿，宗《内经》治痿，独取阳明者，以湿热伤及脾胃，脾不输精于肺，肺热叶焦而成痿，乃阴气两亏之痿症也。一二两方，专除痢以治标，三方侧重治痿，通补兼施，惟第四方汤丸并进，纯用气血双补，强壮筋骨以收全功，层次井然，非精研内伤杂症者不办。|