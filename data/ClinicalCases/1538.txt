方伦远兄族弟，年未二十，自歙到扬，秋杪伤寒，先为扬城某医所治，至八日迎余。诊得脉弦而细，身微热，足冷呕逆，胸满、咳嗽、喉痛而吐血水，腹痛下利，阴茎内痛而尿血，夜则谵语，此证阴阳错杂，寒热混淆，乃厥阴经病也。检前医之药，乃柴苓汤也。辞不治，病人泣曰：“我孤子也，家有老母，乞怜而救之。”予曰：“此厥阴经病，宜表里兼温，使邪外解，前医不识邪气内搏，故呕哕下利，厥阴主血，邪搏血，故上下皆出，用药与前医天渊，必须桂、附。如不效，必归怨于热药矣。伦远答以大数决不归怨。遂用桂枝、细辛、当归、赤芍、干姜、附子、木通、桔梗、甘草，姜、枣为引，解肌温里，以治身热喉痛，腹疼下利；外用乌梅丸以治呕哕、吐血、尿血，而祛寒热混淆之邪。余以一念矜怜，遂忘旁议，不意竟以汤丸二药，坚治半月而获痊。病起方初冬，而病者日已围炉烘足，设以吐血、尿血为热证，岂不殆哉！|