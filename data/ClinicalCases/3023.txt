0001
王姓孀妇，年三十，素常体弱脾亏，咳嗽吐痰，常取效者，惟姜附六君子汤，倘久嗽不愈，乃于阴中补阳，用附桂理阴煎即愈，此二方乃常应效之最速者。是年病咳嗽吐痰甚多，日夜约吐三四碗之多，其痰色雪白，前得效之二方俱不能效。经云白血出者死，此是死证耶？然察其脉浮而无力，至数却又平和，食量较常虽减，尚能日进两碗，精神亦颇可，却又似不死之象。病既是不死，何常效之药毫无效耶？再四细察，较常新增头痛一症，其头痛只在额前，额前属于阳明，因湿痰聚于阳明胃腑，中虚不能使之下趋，势必上潮而咳嗽，此亦阴气上射之嗽也，法宜祛湿；痰色雪白者乃冰凝之象，中寒已极也，法宜补阳。然前药俱用干姜、桂、附而毫不效者何也？乃少逐湿之药耳，湿不去故药虽温而无济。此证正合古书云，邪去则补药始得力也。与附子理中汤兼五苓散以逐湿，服二剂头痛咳嗽俱减半，四剂十减其九，此时湿已去矣，只宜补正，以理中汤兼理阴煎并补脾肾，二十余剂而大安。|理阴煎|熟地当归干姜甘草或加附、桂|