沈海如之妇，夏季受凉，延周陶诸医杂治，初起时伤暑发热，不知用香薷饮以疏泄，旬余后，月事忽来，热入血室而发癍。又不知用犀角地黄法以凉血，遂致妄言谵语，曾兼白■。诸医仍但彻外邪，不除藏病，于是狂病大作，妄言秽亵，不避亲疏，丑态百出。如是又医两月余，癡妇之名大著矣。忽眷属中有怜其苦况，发愤欲为治愈者，专人来邀曰：：“素知君喜用重剂，故初起未敢相烦，今则非君不能治，务求拯救。惟痴妇难免有开罪处，总乞包涵。”余允诺，迨病者见余，果狂言大作，诟詈不休。余置诸不理，但使众女客遮蔽其体，强执其手而诊之。觉脉小急，而左寸关弦甚，询知食甚多而寐甚少，终日狂言狂态。阅其前所服诸方，皆系安神清心药。余曰：“药虽无误，尚未当也。”乃为书桃仁承气汤，重用胆星、干桃花、生铁落，为剂投之。次日狂言略减，照前方又投一剂。第三日狂定而言尚乱，乃以前方去铁落，加石菖蒲及辰茯神，减芒硝，加枳实为剂。第四日，大便下数次，两脉不弦急，狂态止而知羞耻。遂尽除前药，改有养阴理痰安神益胃等法。第五日再诊，病者已神清气爽，向余请罪。遂即止药，不复再狂。夫可治之症，因前医不谙治法，而使此妇无端出丑，岂不冤哉。|