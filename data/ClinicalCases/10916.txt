郑答里郑某某女，适魏村镇刘叔云先生，怀孕七月，少腹右半胀痛，延两旬矣，有某医以转胎治，将孕妇抱卧稚儿所睡之竹床上，左右倩人摇曳之，使小儿不偏郁一边，刘君到家果如法行之，一摇未终，其妇腹中剧痛，汗流号呼欲绝，踌躇间，彼夫回忆所坐馆村郑君丕显，述及情形，并请诊之。而丕显因同设帐北杨村，又以刘之叔丈情关戚谊，转恳渭芳出视。即雇轿到魏镇。先将少腹解衣看之，脐右肿高约半寸，绕及腰际，色尚不红，按之痛不可忍，脉象数大，大便又实，乃胎痈也。遂以炒生军、桃仁、赤芍、大贝母、生草、银花、瓜蒌仁、火麻仁、陈皮、淡昆布、当归、西血珀。刘之堂兄觉，有惧惑意。丕显曰：吾素知渭芳之谨慎仁爱，命投之，两剂痛肿皆退，外敷黄柏炭、芙蓉叶、大黄、银花、生草、大贝。间日再诊，去炒生军加丹皮，调理半月方安。后闻产一男。翁、夫皆谓：“斯症也，其或有渭芳而无丕显，终成画饼矣。”所谓用药如用兵，一令既出，事被掣肘，不败者几希矣。丕显之襄助，用此险方，治此险症，竟成两全。世叹管仲或有之，而鲍叔难一见也，信夫！|