南邑袁景奎先生，途中小解，不觉尿于毙蛇，随受毒气，即生疮疡。服清热解毒之剂，疮稍愈而小便遗浊；又服五苓导赤，通利过甚，遂至阳强势举，肾茎外肿，肾管内痒，尿兼红白，医药迭更未效。延及两月，小便纯血，中有红丝，饮食日减，肌肉日瘦，举家仓皇，问医于孝廉杜少珊先生，力荐余治。诊得左手脉芤，右手脉弱，大汗淋漓，腰空欲脱，脐往内缩，气不接续，小便频数，鲜血不止。余恐气血两脱，遵古人血脱益气之旨，用归脾汤去茯神、木香，加二仙胶、血余煅、骨碎补、甘草梢，青盐为引经，而汗收血淡，顿思饮食。再服十余剂，而便长色清，肿消痒止，复加枣皮、杜仲、兔丝、狗脊、山药、芡实、鹿胶、龙眼肉，煎汤和丸，服一月而色泽身强，庶无负杜公之望也。|