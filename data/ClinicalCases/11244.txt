丹溪云：产后当以大补气血为主，他证从末治之。言固善矣，然事竟有不可执者。乾隆乙巳伸夏，岩镇许静（亭）翁夫人病，延诊。据述：产后十二朝，初起洒浙寒热，医投温散不解，即进温补，病渐加重，发热不退，口渴心烦，胸闷便闭。时值溽暑，病人楼居，闭户塞牗。诊脉弦数，视舌胎黄。告静翁曰：“夫人病候，乃产后感邪，医药姑息，邪无出路，郁而为热。今日本欲即用重剂清解，恐生疑畏，且与一柴胡饮试之，但病重药轻，不能见效，明早再为进步。”并令移榻下楼，免暑气蒸逼。诘朝视之，脉证如故，舌胎转黑，众犹疑是阴证。予曰：“不然。阴阳二证，舌胎皆黑。阴证舌黑，黑而润滑，病初即见，肾水凌心也；阳证舌黑，黑而焦干，热久才见，薪化炭也。”前方力薄，不能胜任，议用白虎汤加芩连。饮药周时，家人报曰：“热退手足微冷。”少顷，又曰：“周身冷甚。”静翁骇然，亦谓恐系阴证，服此药必殆。予曰：“无忧。果系阴证，服温补药效矣，否则昨服柴胡饮死矣，安能延至此刻？此即仲景所谓热深厥亦深也。姑待之。”薄暮厥回，复热烦渴，欲饮冷水。令取井水一碗与饮，甚快。予曰：“扬汤止沸，不若釜底抽薪。”竟与玉烛散下之。初服不动，再剂便解黑矢五六枚，热势稍轻，改用玉女煎数剂，诸候悉平，调养经月而愈。众尚虑其产后凉药服多，不能生育。予曰：“无伤。经曰：有故无殒。”至今廿载，数|生子女矣。壬戍岁，与订朱陈焉。予来岩镇谭|医，自静翁始。|