0301
带下赤白，常如漏卮，脉虚弦，舌绛中有红巢，大便艰结难解，少腹左角作痛，遍体关节酸痛，咳嗽震动，按摩其痛不止，甚至呼吸往来，俱觉牵引痛处。此皆血液脂膏耗损，不能营养一身经隧，滞涩脉络，卫分二气，无能流贯连络交经之处。前哲谓久漏非堵塞可止，升提可愈。法当协和二气，调护两维，宣补中寓以收涩之意。|大生地洋参阿胶海螵蛸杜仲金樱子白前橘红|复诊：连进通以济塞，带下十减一、二，少腹关节酸痛俱缓，大便燥结未润，弦数之脉未静，舌心红活如故。症本血液脂膏耗损，复延奇经，任行身前。督行身后，冲脉从中直上，带脉环周一身，如束带然。阴维阳维，阴阳相维；阴跷阳跷，阴阳相交。八脉具亏，百骸皆损，岂铢两之丸，所能窥其藩牖乎？爰以一通一塞，大封大固之品，煎浓汁如膏如饴，以二两开水和服。下咽之后，入胃输脾，融化营卫，濡枯泽槁，则欣欣向荣，充满一身。庶乎二气协和，奇经复振。|生熟地海桑螵蛸洋参鲍鱼肉阿胶龟板鳖甲砂仁黄柏川断黄鱼螵长流水煎膏，入胶融化收膏，每早开水冲服。|