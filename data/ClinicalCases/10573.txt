0300
某之室，年三十余，于岁前三日经净，今正月初一日复来，即十余日不止，左脉有力。往常经期大约二十六七日一至。|紫草三钱秦归二钱泡参三钱地骨皮二钱杭芍三钱黄芩一钱，酒炒甘草三分|二付。|李俊注：此经漏也。月事不时而至，谓之经漏，经漏者，血崩之渐也。宿昔皆先期至者，血分素有热也。冬尽春来，由寒生温，寒温相搏，郁而生热，则血分较往时尤热，故离经妄行而为经漏。正月建寅，肝木渐旺，至而太过，则满于经，故左脉有力也。本旺宜平，故平以白芍；血热宜凉，故凉以紫草、地骨皮；寒温相搏而生热，热宜凉而寒宜散，故散以当归；五行消长之序，木旺则金衰，金愈衰则木愈旺，故用酒芩泡参，清金益肺以生水养木；四时皆不离土，故微用甘草以和中也。|服毕血止，惟右胁串痛，又方正月下旬。|秦归三钱泡参三钱杭芍四钱苡仁三钱木通二钱甘草五分|一付全愈。|李俊注：肝脉布胁，助脾之用在右，右胁串痛者，木旺克土也。白芍平肝之有余，当归散寒活血，木通行经络以止痛，泡参益气生血，苡仁健脾除湿，甘草和中则补土生金以胜木也。|《至真要大论》曰：风气大来，木之胜也，土湿受邪，脾病生焉。夫木有余则土不足而生湿，本方之用苡仁、木通者，此也。然白术为补脾燥湿要药，援《金匮要略》肝病当先实脾之例，正中窾要，而竟不用者，盖病之本由于血热，血热则燥胜，白术温燥，利于脾则不利于肝，故仅用苡仁平淡之品以为治，而免顾此失彼也。前后两方皆平淡无奇，惟上工能以平淡无奇之药治大病。孙子曰：善用兵者，无赫赫之功，此之谓矣。|