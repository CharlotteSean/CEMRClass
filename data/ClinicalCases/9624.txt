过铸|无锡鹅子岸陆秉安，患流注，自腰至臀，板硬而紫，面白浮肿，时吐白痰，体瘦而重，不能转侧，苔黄纳少，脉细而数，两目无神，直视良久始转，常流稀脓，延及两年。近则左肩又发硬块，时觉酸痛，诸医佥云不治。余曰：是证初起宜服阳和汤和二陈汤，兼服小金丹，即能消散，今误服寒剂，恶象叠见，势难挽回。既远道而来，不得不勉为图治。方用：生黄芪、当归、冬术各五钱土炒，茯苓白芥子炒、鹿角胶、橘红、续断各三钱，熟地一两，炮姜、麻黄、肉桂各五分，煎至八分，加陈酒两匙，再煎数滚服，日服小金丹一粒。五剂后已能起坐，尚觉腰痛，方加杜仲四钱，盐水炒，制半夏三钱。连服十五剂，虽行走如常，而面色未转。旬日后忽觉少腹板痛，右足难伸。余曰：余毒未清，又生大肠痈矣。宜急治之，遂服：金银花三两，当归二两，地榆、麦冬、元参、苡仁各一两，甘草三钱，生黄芩二钱。三剂愈。或问余曰：患处烙手，前药何以用姜、桂？余曰：遍身如此，非烙手也，内热也，若误为烙手，再用寒剂，必不治矣。|