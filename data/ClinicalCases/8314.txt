0006
钱塘张调梅先生，年四十余，下血有年。丁亥九月，在吴山太岁庙斗坛，召余诊之。神气委顿，诊其脉弦细芤迟，正仲景所云革脉也。男子则亡血失精，妇人为半产漏下。余曰：“察脉审证，当主腹痛亡血。”曰：“然。”余曰：“此证乃木强土弱，盖肝主藏血，脾主统血。今肝木之疏泄太过，则血不内藏而下泄矣。”伊云：“下血数年，|一日数行，气若注下，后重难忍，逾时便又溏泄。腰尻酸疼，少腹胀急，行动气逆，坐卧必监足方快，形如伛偻。”余曰：“此奇脉为病也。小腹两旁名曰少腹，乃冲脉之所循行。督脉贯于背脉，其一道络于腰尻，挟脊贯肾入腘中，而带脉又横束于腰间。夫冲脉为病，逆气里急；督脉为病，腰溶溶若坐水中；又督脉虚则脊不能挺，尻以代踵，脊以代头，诸病形状如绘。凡奇经之脉，皆丽于肝肾。”方用归、芍、川断、山药、枸杞、鹿角胶、熟地、龟板、牡蛎、寄生、小茴、木香、防风，煎送济生乌梅丸三钱，数剂血止，后重亦减。乃去木香、防风、乌梅丸，加血肉之品，以峻固奇经，或为汤，或为膏，多方图治，诸恙渐安，惟肾气从小腹上冲如奔豚状，复灸中脘、关元、石门，调理两日而愈。凡奇脉亏损，必多用血肉有情，乃克有效。《内经》云：精不足者，补之以味是也。至于灸法则尤宜三致意焉。|