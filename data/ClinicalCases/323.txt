0000
江都周颖之妾某氏，进门未久，屡发肝厥，厥愈之后，一日，梳妆毕，默默不语，面上发赤，自啮其肉而不知痛，对镜吐舌，问人曰：如此好看否？常向天井探视，一若有所见者，自歌俚词，旁若无人，又欲自缢。家人以为崇，符咒祈禳，僧道齐醮，乡傩退送，一一遍试而无效。予诊其脉，滑数有力，以为痰火也，用涤痰，滚痰，凉膈等法无效，以为邪崇也，用苏合香丸，亦无效。忽忆《松峰说疫》，载有扣头瘟一症，与此情形颇多相似，乃与病家言：此症若防闲不疏，断无死理，拟仿扣头瘟立法，开其膈中驱其疫邪，即或不效，与病者无损也。盖膻中为臣使之官，喜乐出焉，疫邪客之，则膈中气郁，有忧愁而无喜乐。用活人败毒散加鬼箭羽。斧凿柄等味，药具将进之际，病人自言曰：此药不可服，服之必死。不似从前见药即服之状，家人以为奇，乃强灌之，即昏然睡去良久。睡醒身大汗而头发热，自述头痛及肌肉咬伤之处痛楚，家人告以自咬、歌唱之事，茫然不知，问其初病情形，但云先觉头痛心烦，既而昏不自觉。连服四剂，诸病悉失。一月后又发一次，情状如前，仍用前方，两帖而愈，不复发矣。|