0303
顾月溪内室产后三日，腹中绞痛，胀大如臌。恶露不通，延余诊之。余思产妇腹病，当在小腹，大腹胀痛，亦仅微疼。今产妇大腹绞痛异常，非产妇本症。及按脉洪数有力，余曰：“此产后兼痧胀也，当取痧筋验之。”不信，漫服产后药，益觉昏迷不醒，复求余治。势已危极，痧筋不现，先取童便一杯饮之，少苏。阅十指筋，刺出紫黑毒血二十一针。然后扶起，放腿弯痧六针，绞痛稍定，用独活红花汤微温服之。迨痧毒消尽，胀痛尽止，恶露俱通，后调补乃痊。|