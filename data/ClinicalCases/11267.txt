归鞠氏侄女，冬月初产无恙，至六日头痛身热，凛凛畏寒。予用栀豉汤，夜半热退，逾日复热。更医用产后逐瘀成法，遂加烦躁。余谓冬温为病，清之可安。《通评虚实论》曰：乳子而病热，脉弦小者，手足温则生。仍依时邪治例，用白虎汤而愈。凡产后无产证而染他证者，即当以他证治之，而丹溪大补气血之言却不可拘。仲景云：病解能食，七、八日发热者，此为胃实，大承气汤主之。夫阳明经中，仲景尚再三戒人不可轻下，而产后亡血既多，仍云承气主之，盖既为胃实，自有不得不用之理。举一证而产后挟实者可类推也。仲景云：产后下利虚极，白头翁加甘草、阿胶汤主之。夫既曰虚极，仍用白头翁汤者，下痢中既后渴欲饮水热而下重之症，则白头翁汤自有不得不用之理。惟其虚极，故加甘草、阿胶以养其正。举一证而产后之挟虚者可类推也。|