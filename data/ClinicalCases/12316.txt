谢惠庭妻王氏，丁丑年六十岁。十月七日诊：阴虚肝火上炎，中治甚久，且有善后，根株难绝。近服西药数日，舌根等处起白糜，此热烈伤阴之征。今腹中气痛，治痛之药流动，又恐碍其上。勉拟育阴去糜，兼治气痛，安神平肝。细生地五钱，潼木通一钱，生甘草梢六分，淡竹叶三钱，金铃炭三钱，白芍八钱，丹皮三钱，制香附三钱，乌药钱半，人中白五钱，火麻仁三钱，夜交藤八钱，麦冬三钱，炒枣仁四钱，辰灯心七尺。另龙涎香六分，伽楠香一分三厘，参三七一钱，玄胡钱半，研末，分二次，洋参汤送服。九日诊：肝气撑痛，退而又作。舌根之糜略为减少，舌质殷紫，脉虚弦微数。阴虚之体，西药误投，热性伤阴为糜，犹恐不能退尽，咽梗艰食。再养阴化糜，祛膀胱之移热。西洋参二钱，霍石斛三钱，淡天冬三钱，细生地四钱，辰茯神三钱，木通一钱，淡竹叶三钱，甘草梢一钱，白芍八钱，首乌藤五钱，炒枣仁四钱，金铃子四钱，丹皮三钱，橘核三钱，玳瑁一钱。另濂珠二分，犀黄四厘，研末，冲服。数服渐愈。|