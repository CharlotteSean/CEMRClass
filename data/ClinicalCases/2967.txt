0000
丁阿多，戽水机器业，住蓉湖庄。伏热极炽，鳏居久旷，而有外遇。丁卯月望后患疟，淹缠至月余，倏转高热，肢振头摇，周身均战，汗出神糊，遗尿不知。医投羚羊清肝药，未应。九月廿一日延余诊。案云：疟疾邪伤肝阴，以里热不扬，邪从内窜。头摇，遍身振痉，肢强，脉匿，神糊谵语。病经匝月，变剧已六日，邪陷手足厥阴。拟黄连阿胶合定风珠加减。原皮西洋参八分，连心麦冬四钱，鲜生地一两，生鳖甲一两，生龟甲一两，生牡蛎一两，鳔胶四钱蛤粉炒，陈阿胶二钱，鸡子黄二枚，珍珠母一两，鲜金斛六钱，青蒿四钱，生雅连六分，全蝎尾二条，童便一杯。另磨羚羊角二分，磨玳瑁三分，血珀三分，辰砂一分，研末，灯心汤送服。一剂。服后，半夜痉定。旋发白■一身而愈。|