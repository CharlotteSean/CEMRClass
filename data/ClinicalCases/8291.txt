梁慕华，粤籍。己亥在鲁麟洋行。其母五旬余，六月曾经吐血，止后，十月十六日复发。十八日，经别医用降气止血，不效。十九日延诊，脉细弦，舌淡白，足厥冷，少寐，素有微咳气逆。吐血势甚，每次一盅，总计盈盆矣。问其验过否？曰：“未”。取出示之，沉著浓厚，殷红而带紫块。放之冷水中，沉底不散。曰：“此系肝经之血”。询其有气忿否？曰：“有”。因曰：“症势甚重，血不养肝，有动风痉厥之虑。”疏丹皮炭、侧柏炭、醋炒当归炭、参三七、茜草炭、玄精石、秋石、芤汁磨沉香、藕节、童便等。一剂血止，然足厥不暄，气火未降，犹防再吐。|廿一日，用大剂潜养。如牛膝炭、杞子炭、盐水煅牡蛎、生白芍、醋炒当归炭、丹皮炭、黛蛤散、旱莲草、女贞子、旋复花、琼玉膏。服后，自因夏间血症服仙鹤草有验，复署猪精肉中煮服，脘闷不舒，气升复吐盏许，又起头痛少寐，足厥不暖。遂于十九日方中去侧柏、藕节、童便，加龟甲、龙齿、百草霜、生白芍。加十灰丸三钱，开水先服。|廿三日复诊：血止，头痛定，安寐足暖。惟心中懊恼，山根际又痛，夜间轰热，醒后肌凉汗冷，颈项尤多，探之不粘。脉象转静。筹思其故，乃阴虚而生内热也。阳气本虚，故汗不暧；虚阳未潜，山根犹痛。用煅牡蛎、龙齿骨、龟板、川贝母、滁菊、蒺藜、白归身、杭白芍、阿胶、茯神、枣仁、辰砂拌百合心、淮小麦。服后，热淡汗止；惟夜寐不酣，龈又作胀，虚阳尚未尽敛。用西洋参、大麦冬、玉竹、淮小麦、白芍、白石英、川续断、钩勾、滁菊、牡蛎、阿胶、冬虫夏草、琼玉膏等。头晕龈胀均退，遂可离床行动。静养调理而愈。|