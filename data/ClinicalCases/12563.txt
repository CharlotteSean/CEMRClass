定海东山下翁姓子，年十二。丙戍夏患暑热病，内挟秽浊，身热如炽，十余日不解。乃邀余诊。脉极洪大，面色老黄，唇焦舌黑。舌本短缩，牙根舌心鲜血盈口，渴饮不止，两止直视，不能出声。阅前方系正气散。余曰：症已至此，何能为也？”病家再三请方。余思木被火焚，杯水车薪，终归无益。乃拟大剂辛甘咸寒之法。于是以西瓜汁、芦根汁、金汁水、银花露、蔗浆、藕汁，各一茶盅，合置一甑。方用生石膏二两连翘五钱鲜竹叶一握黑山栀四钱细生地一两犀角一钱，磨汁羚羊角三钱西洋参、鲜石斛、丹皮各三钱滑石四钱。嘱其用大罐，煎成去渣，和入诸汁，候冷恣饮。如再口渴，西瓜任食可也。第一日服药尽，又啖西瓜一枚，次日复诊，脉症如故。仍用前法，石膏再加一两。第三日再诊，热仍未退，津液略见濡润，而右旁之颐发赤肿，大如卵而痛甚。余曰：“暑毒之邪，结聚于此，肉恐烂穿，敷药无济。”仍用前法，石膏又加一两，至四两。又加元参、麦冬、生地、至五剂而热方退，更下黑屎数枚，诸恙尽解，胃亦渐动。此证转危为安，全赖病家之坚信不摇，而余得以一尽其技，否则难矣。|