0300
乐司房石友室人，经停三月，小腹胀大。杭城医者投以试胎药，腹中辄动，于是诸医皆注意养胎，而胀满日加，遂渐不思食矣。时予适应试在省，慕名求医。诊脉，两尺迟涩，左寸关弦长，上出鱼际，右关沉结无神，沉思良久而告之曰：“《阴阳别论》曰：阴搏阳别，谓之有子。王启玄注，阴，谓尺中也；搏，谓搏触于手也。尺脉搏击，与寸脉殊别，阳气挺然，则为有妊之兆。《平人气象篇》曰少阴脉动甚者，妊子也。虽各家解少阴为心脉，而全元起古注原作足少阴解。今两足迟涩，法为虚寒血少，其非胎脉灼然无疑。但每投试胎药，何以辄验？此事正自费解，向所以狐疑不决者，端为此耳。近思《巢氏诸病源候论》，称癥瘕之病，不动者直名为瘕，若病虽有结瘕，而可推移者，名为癥瘕。按癥瘕之起，皆因气血凝阻，而试胎之药，不外破气活血，故每投辄应。既知确非胎脉，则据脉论症，当系忧思损脾，郁怒伤肝所致，未悉果否？”曰：“身唯一子，垂长而夭，忧思容或有之，若郁怒则无也。”予以左关弦出鱼际，显有别故，今既症无确据，向未草率疏方，乃弃笔而回。迨予归寓，则一老妪已在寓许久矣，曰：“先生真名医也。五月乐师爷新置一妾，乐奶奶在家已嚷吵百余遭，病当由此。”因乞施剂，遂授以大剂逍遥散，四服而弦脉少减。乃再以当归四钱川芎二钱白芍三钱牛膝二钱|桃仁五钱肉桂三分川连五分醋炒锦纹四钱下瘀血如猪肝色，而反腹痛异常。盖瘀血方行也，仍取原方半剂，而加青皮五分，以下尽瘀血为度。于是胃开思食，非复从前之胀满，命服归脾汤十五剂，而望后旋报信水来矣。|