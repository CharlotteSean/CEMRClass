0304
马仁邳凤山胞妹忽患石瘕，正经所谓骨肉柔脆之人，其质本弱，病胡能已？去岁秋仲，曾延余治，尔时，病形虽重而病根未成，余拟先补后攻之法，许服药数月可以脱然。谁知其母溺受倍深，意欲速愈，不以为然，遂不复诊。乃延三界陈某坐医月余，以致饮食减少，少腹块痛，渐渐加重。陈自知贻误，因而卸去。嗣后朝张暮李，纷纷杂投，日即于危矣。越至今其兄凤山仍复修书，邀余至，诊脉微弱无神，形容枯槁，寒热交作，日夜泻痢三、五次。阅其方药，知从前所服，不外景岳大补元煎、三阴煎、逍遥饮等方出入其间，未有议及温通者。余谓凤山曰：“此证病因、治法俱详《内经》，其曰：寒气客于子门，子门闭塞，气不得通，恶血当泻不泻，衃以留立，日以益大，状如怀子，月事不以时下，皆生于女子，病因也。其曰：可导而下者，治法也。往年余初诊时，乘其元气未败，尚可按症施治。今病笃至此，虽有成法，亦无所用。”其母涕泣求方，余不得已，始用参芪建中汤和营卫以除寒热，继用附子理中汤加乌梅崇脾土以止泻痢。此法外法也，非云治病，亦聊以尽人事耳。厥后再延数十日，一交午未之月，百药难进，少腹大痛而逝。|