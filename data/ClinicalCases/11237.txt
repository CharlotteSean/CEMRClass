0303
宁泰道枝麓田公在长安时，有如夫人病，急延余诊。公曰：产后方八日，因外感表不得汗，危在顷刻，乞为救之。余按六脉虚浮无力，身如灼炭，烦躁无宁刻。因语公曰：此非外感证也，乃产后之热，误用表药，愈耗真阴所致。经云：产后以大补气血为主，虽有他症，以末治之。况此脉证俱属产后阴虚不足之热，法用炒干姜为君，当归、南芎为臣，熟地黄、益母草为佐。即煎温服，过一两时辰热尽屏去，霍然无恙矣。公喜谢再四，问曰：身热极反用热药而得凉者，何也？余曰：此以治之法也，温能除大热，正此谓欤。|