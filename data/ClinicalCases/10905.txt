桑吴氏。脉弦而滑，停经四月，腹忽膨大，连服消盅行血之剂，更增坠痛。问由口角郁怒而起。此气郁生火，以致胎气不安，暴发胀大。二便通调，与盅胀逐渐增加者各别，且消导不合，恐其有损胎元，自以平肝疏气为稳。|老苏梗一钱五分嫩条芩一钱五分四制香附一钱大腹皮一钱五分，酒洗阳春砂仁五分炒枳壳一钱五分鲜小卷荷叶连蒂一个|又。痛止膨消，胎脉大现，左强于右，理应得毓麟儿，但胃气已伤，尚须养胃安胎为治。|老苏梗一钱嫩条芩一钱生于术一钱白扁豆三钱，去皮炒白芍一钱阳春砂仁四分炒枳壳一钱五分茯苓三钱荷蒂一个十剂|问此症，治者皆作盅胀，且引列诸经，指为血盅无疑，服药痛增，几乎胎坠，今得疏气平肝，数剂全愈，不数月果举一男，是胎非盅。此间关系非轻，何以下指辨析无差，请明示之。曰人患不细心耳。余初赴诊时，见其悲啼痛楚，目含怒色，已知病由气恼而得，及下诊觉弦大中又带和滑之象，是胎脉非病脉也。再阅所服之方，但用行经消盅等药，并无一字疑及有胎，不胜惊诧。细问伊母，方知经停四月，本无他病，因偶尔反目，悲怒交并，腹忽胀大如盅，并非缓缓肿大，自是肝气夹胎气，郁而不舒，及服前药，方增痛坠，幸药力不深，腹中尚未振动，既得原委。但须舒气安胎，自然捷如桴鼓，迨痛止胀消，脉仍弦滑而和，左强于右，自是得男之象矣。凡妇人胎前，本以调气为主，况女子多郁，疏肝尤不可缓。若经停数月，别无他病，无论胎脉现与不现，俱要调气平肝，庶与胎元无碍，即非胎亦无难，气调经转，薛氏加减逍遥即此意也。若粗心浮气，不问得病之由，遽断定血盅，用一派行气破滞之药，执迷不悟，鲜不胎坠母死，竟伤两命，于心忍乎，顾凡为司命者，凛之，慎之。|