潘子亮女十八岁，患疮已半载。忽一日饮酒后，脓疮大盛，或以其酒助血热，且食鸡鹅发毒之味，脓疮肿痛，由斯而极，治以凉血活血解毒托里之剂。更觉昏迷饱闷，延余治之。脉不洪数而反沉微。余曰：“脉不对症，必痧使然。”刺出指头毒血，又刺头顶心一针，神情方始清爽。但胸中饱闷，用顺气散痧消毒之味四剂，微冷饮之，兼外搽合掌丸，饱闷、脓疮俱愈。|