0004
从兄茂亭，外实而内虚，尝得风病，口鼻■僻，愈矣，而语卒艰涩。《金匮》所谓风络舌本，舌强口难言也。四月八日，乡之西岗村，例有香火会，农器牛马，诸物皆萃。从兄往市，归而即病。越日病甚，人事不省，从侄广伸走告于予。予适不暇，命弟辉照往视。次日予往，则向藜弟亦在焉。问症何如？曰：寒症也。药用桂、附，已服二剂，病势殊无加减。适又取到一剂，煎成犹未服也。予入视之，见脉仅三至，沉细无力，身亦微温不热，昏睡沉沉，手足皆不动移，谓向藜曰：脉症俱现少阴，的系虚寒。何以两剂桂附，全无起色，药岂未入腹乎？吾与弟亲饮之，勿托家人手也。遂令广伸扶之起坐，予取水润其口。方将进药，适见其口内燥甚，以指摸其舌，干如树皮，芒刺森然。予急取药汁尽倾之，谓向黎曰：大误矣。此火症也，津液枯极，再用桂、附，则绝矣。遂疏清火生津之药，而黄芩、麦冬、花粉，各至两许，令人急取。向藜骇惧，移时始曰：阳极似阴，症则有之，然脉不至如是之迟，迟亦不至如是之无力，此病何以至是？予曰：正不可解。然由今观之，沉昏不醒，正是火迷。舌干有刺，确系津枯。二症最真，余症皆假矣。岂脉亦有假乎？复召广伸细问之，始知从兄在会之时，大食角黍、馄饨汤饼，至无算。归而病，犹食汤饼二大碗。次早病甚，犹食一碗有余，至夕昏然无觉，乃不复食耳。甚哉！人既健饭，何遂如是？乃知其脉与症之所以至此之故矣。夫病者，偏阴偏阳之气。脉者，气之先声也。偏阴则寒，偏阳则热。热则现洪大浮数之脉，寒则有弦细沉迟之脉，此察病之大概也。然病之始发也，其气甚微，寒与热，人尚不觉。而胃中天真之气，独能潜通默喻于其间。故偏阳则能食，偏阴则不能食，此亦病势之自然，不易之定理也。此病在会之时，即是发病之日。而能大食多食，可知病偏于阳，明是热证。徒以寒湿重滞之物杂投并进，反将病气闭入胃中，两相搏结，病气不能外宣，食物不能内化，而自然之胃气，亦遂坐受其阻遏，不复上达于寸口矣。此所以肌表既不大热，脉来亦甚迟细也。然惟肌表不热，而在中之热难测矣。何也？既已感邪，不能不病。同一病也，散布于一身而诸经分受其邪，其为害也犹浅；尽聚于胃中而一区独受其病，其为热也弥深。现在舌干欲裂，神昏不语，胃家之热已蒸然溢入心脾。而未化之食物，其多可以滞病，其气亦不能不助热。病为食滞，反益其热。不急泻去其食，热可清乎？特恐结块巨硬，势不能出，姑先润之，至时犹费区画耳。药至，遂煎以进。服下，脉少起，四至矣。再剂，又起，五至矣。比及三剂，六脉洪数，浑身大热，而人事亦大清醒矣。乃少减芩、栀，多用归、芍、麻仁、杏仁、郁李仁之属，养阴润肠。凡四日，频频见汗，表热尽解，遂入硝、黄以泻之，而予令广伸备导法以俟。比粪至肛门，果不能下，以法出之，结块盈盆，病乃全愈。|