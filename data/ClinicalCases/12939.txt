夫感寒寒下证，当用生大黄。以其舌干粪结，津液干枯，更佐以芒硝软坚，惟恐下之不速。若经之不坚者，又当减去芒硝；下证再缓者，又当以生熟军并用之。若夫痘证下法，舌不干，粪不大结，下之立通，不必速下。且痘伏毒非一下所能尽。又多毒产阳位，若以生军大泻不止，肠胃空虚。若伏毒再出，何能更下？且阳位之毒终不能去，正取酒蒸多次，将巅顶之火尽从二便而出。如伏毒再出更可二三下之。盖酒蒸则能破瘀宣动，使毒火散而瘀血破，诚妙药也。吴儿，半周出痘，初看时稀朗明润，笑容可掬，似无痛苦内证。但前害耳未痊，至三朝右耳忽发，头面皆肿，浑身痘俱没下。一医下以生军一钱五分，泻后痘出，继而脓出肿消。然从此水声漉漉，大泻不止。至六朝左耳又发痘，又没下，然已大泻三昼夜，不敢再下，至七朝而毙。当时若以熟军缓缓二三下之，则巅顶之火俱去，何致左耳又发而毙乎？盖本草大黄条下云：“生用则遗高热之病。”於此可徵余言不谬矣。|痘儿系虚证死者，则气血耗尽，无再生之理。若实证死者，瘗土则火毒尽解，犹有复生之机。余居虎墩时，有一痘儿死瘗道旁，其所经宿数，则予忘之矣。一行道者闻其啼声，开土取负而去，此予所亲见者。是知瘗於空野而复苏，苏而复死者不知其几矣。凡痘儿实证死者，可瘗之家中，身上少加细末凉土，多恐压窒气道，但露口鼻上以薄板复之，板上再加凉土，信宿不苏，方可举瘗郊野。此案虽无补於医，然而侧隐之心有所不忍，倘能以此传告，得|