李同朝病囊缩，治经月余不效，延余治。脉沉迟，此乃阴寒直中厥阴。阅所服方，皆纯阴滋补之剂，愈助其阴，则阴邪愈肆，宜乎病日臻也。余主大剂芪附理中汤，而其父沈吟终日不进。余诘曰：“令郎病尚可治，宜速服药，何迟疑乃尔。”曰：“前医某，初主方时，戒芪术恐其提升，戒姜附恐其燥烈，服之则愈缩不救。今先生正用其所戒，而分又极重，与某言大背，是以不敢。”余曰：“此说甚谬，夫阴寒直中阴经，得大剂姜附以挽回阳气，芪术以鼓荡中气，则大气盘旋，囊缩之证自愈。”伊疑释，即进一服，次日松戥夹，而囊信不缩。乃叹服吾用药之果，续进十余服，体全复。吁！医某不知思求经旨，省疾问病，务在口给，往往用药之下，多行震惊之术。如斯病不得吾力信其说，不死于病而死于药，反叹天命之短也。庸流之害，可畏也哉！/|