0007
族誉六郡丞，莅任梧州，其地山多而湿。暑月病疟，土医攻劫而愈，不无伤气。病方愈，即丁艰回籍，道经梅岭，路发眩晕，有如中证，晕退即两足痿痹不能立，不能步矣。归来召诊，脉细濡微数，头微晕，足肿微痛，尚可伸缩，未致缓纵，但形盛气虚，多痰多火，表虚多汗，此气虚而伤湿热，谓之痛痿。群医主治不同，或用桂附，或用知柏，或专补肾。余曰：“病居下体，着而不行，脉不浮弦，非风也；脉不紧而痛不甚，非寒也。今脉濡而细数，两足肿，此气虚伤湿。遵《内经》治痿独取阳明，以人参、白术、半夏补脾燥湿；天麻、秦艽、续断祛湿热而利关节。湿则害人皮肉筋骨，归、芍滋血以舒筋。乃热因湿化，不用苦寒，恐其有伤胃阳，转攻湿不能解外，以加减虎潜丸滋补肾元以坚骨痿。如斯平补半载有余，遂可步履矣。|