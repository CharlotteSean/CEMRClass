经来作痛，有腹痛，有遍身痛，有小腹痛，有经前痛，有经后痛，有经未尽作痛，有经已尽作痛，有吊阴痛，有小便痛，其形不一，所因亦殊。壬辰，余寓都门，有王姓妇，经来月迟一月，遍身疼痛，形色不鲜，恶寒喜暖，症情颇重，来延余诊。切其脉，虚而迟，知是阴血素亏，复感寒邪所致。用当归、川芎、乌药、白芷、干姜、川椒、陈皮、柴胡、炙草、白术为方，数剂，经来渐早，痛势亦轻，后去川椒，加熟地、白芍，调治而愈。乙未，上海有李姓妇，每月经水先期而至，淋漓不尽，腹中攻痛不堪，余诊之，脉数舌绛，知是性躁多气伤肝，而动冲任之脉，合九味四物汤、滋阴丸意为方，数剂，经来少缓，痛势亦平，后仍前方加减，调治而痊。或问：“经水者，阴血也。妇人以血为主，而中气多郁，郁斯滞，滞斯痛，始治宜耗气益血。”余曰：“不然，当随时论证耳。夫气为血配，气热则血热，气寒则血寒，气升则血升，气降则血降，气行则血行，气滞则血滞。果系郁火，气盛于血，不妨用香附散、肝气散与木香、枳壳、槟榔之类，行气开郁，若夫气乱须调，气冷须温，气虚须补。男女一般。阳生则阴自长，气耗则血亦涸耳。岂可专耗其气哉！”|