0502
金平卿君哲嗣，年八岁，体质素瘦，今年三月出痧，痧后又生疱疮，至六月初旬，又病喉痧，发热咽痛，初由西医蒋某治之，用冷水浸毛巾罨颈项，又用水浴法及服“安知必林”与盐水漱喉等法，均无效，病势益剧，其岳家童姓荐予治，时六月十五日也。身热，咽喉两旁上下皆溃烂腐秽，舌红无苔，口渴溲黄，脉息软数，盖阴液大亏，热邪燔灼于上焦也。热不难解，惟咽喉全部腐烂而阴液亏耗，断非实症可比，危险已极，幸神不昏，呼吸不促，不烦燥，尚可挽救。拟方以增液汤为主：鲜生地一两，麦门冬、元参各三钱，加鲜石斛、金银花、连翘各三钱，黄芩一钱，天花粉二钱，知母一钱，甘草六分，作煎剂服，外吹锡类散，先用淡盐汤漱喉，嗽后吹药。金君自以寒暑针置病人口中验热度，已有一百零五度之高。予谓寒暑针，虽能验热度之高下，然不能分虚实，万不可泥以论病。若只准寒暑针所验之热度，以定治法，则当用三黄、白虎，然则脉象、舌色而论，则不独三黄、白虎，不可误投，即西药中的退热剂，亦非所宜，否则危亡立见，噬脐无及矣。金君匙之，遂以予方煎服焉。|十六日复诊，四肢不热，身热亦轻，舌色红艳而光，毫无苔垢，大便通利，溲色黄浊，言语多，口不渴，彻夜不寐，喉烂如故，脉息虚数，原方去黄芩、花粉、知母、鲜生地，加西洋参一钱五分，枣仁、朱伴茯神各三钱，干地黄五钱，用百合一枚，煎汤代水煎药。|十七日复诊，舌上红色转淡，夜间能睡一二时，谵语亦减，咽喉上部腐烂较退，惟下部及膈帘等处，仍然腐烂，精神疲惫，脉息虚细无神，是气血大虚之候也，急宜培补，拟方以大补元煎合增液汤法：西洋参二钱，炒熟地炭三钱，干地黄四钱，怀山药三钱，朱染茯神四钱，麦门冬、元参、石斛各二钱，人中黄四分，吹药仍用锡类散，日吹数次。|十八日复诊，夜寐甚安，谵语亦止，稍能进粥汤，喉烂减退大半，脉息仍细弱无神，仍用原方，熟地加至四钱，又加莲子三钱，女贞子三钱。|十九日复诊，喉烂全退，用毛笔蘸水拭之，腐物随笔而出，全部皆现好肉，不比前数日之粘韧难拭矣。脉息亦较有神而现滑象，舌色仍淡无苔，小便清，能进薄粥，仍用原方。熟地减用三钱，去石斛、加扁豆三钱。二十日后复诊，饮食较多，乃以原方减轻其剂，接服两日，眠食俱安，但忽又发热，或轻或重，而热之时间又不一致。金君复以寒暑针验之，仍在一百零五度及零三、四度之间，甚以为忧。予曰：“无恐也，此气血未能复原，营卫未能调和，而邪热之内伏者，仍不免有余蕴也。”且现在喉烂全愈，眠食俱安，种种生机与七日以前之危险现状相去不啻天渊，乃以前方去熟地，酌加青蒿、佩兰、苡仁、地骨皮等药，接服两剂，遍身发出白■，如水晶、如粟米而热遂退，饮食亦渐多，但仍不能起床行立，嘱以饮食培养，如鸡、鸭汤粥饭之类，尽量食之，自是遂不服药。越数日为其祖母诊病，此儿犹未能起床，但饮食甚多，每日夜须食六七餐。至半月后，始稍能行动；一月后，始能出卧室。可以想见其病之危，体之虚矣。当其未能出卧室之时，亦间有发热、便秘、面目浮肿诸现状，皆未以药治之，盖此为病后应有之现象。一俟气血精神恢复原状，则自痊矣。此病得瘥，固由病家始终坚信，旁无掣肘之人，而夏君子两赞助之力，亦足多焉。予用熟地炭时，病家不敢服，虑其补也，赖夏君为之解说，盖夏与金固旧交，而亦精于医者也。|