纪右，南乡塘头。乙卯秋令患精神病，妄言不休，夜不能寐。历就诸医诊视，不瘥。八月来诊：脉弦数，舌红，苔黄罩灰，颧赤唇朱。是肝阳伏热挟痰，扰乱心神。并以前医已进温补，暨自食桂圆、红枣，以致伏热在内而不宣泄。即疏桑叶、丹皮、黑山栀、黄芩、川连、竹沥、半夏、橘白络、茯苓神、枳实、竹茹、菖蒲、胆星、瓜蒌。另朱砂安神丸，卧前服。三剂，妄言大减，已能酣寐。复诊：伏热外泄，微咳痰多，转为寒热。即用豆卷、青蒿、竹茹、薏仁、半夏、郁金、枳实、瓜蒌、黑山栀、滑石、杏仁、通草、象贝母。另雄精、菖蒲、玉枢丹，末，另服。寒热之退甚迟，因蕴伏之热痰不易底撤。嗣于再诊时减去雄精以下三味，加半贝丸三钱，守前法增损，渐告肃清。|