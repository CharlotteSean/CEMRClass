北山友松|奉诊某君脉数次，或浮而滑，或弦而数，或滑而数，两关前犹甚。闻自秋仲外感鼻塞，或用败毒、正气等剂发表。延至冬初，晡热痰红，或用滋阴降火。及至腊末，犹患恶寒晡热，头痛额痛，鼻干龈肿，痰嗽声重，或用补中益气，数症还复，百药龃龉。非药草之不灵，计证候之不明也。兹承某君命，不敢隐讳，略窥线道，以陈始末。夫风，天之阳气，百病之长也。营卫失调，皮肤不密，阳邪外袭，伤人尤速。一失其治，传入腠理；再失其治，传入骨髓。不能泄越者，内作骨蒸而成风劳矣。论其变，或令人寒热，或咳嗽吐血，遗精盗汗肌瘦等症作矣。岂曰尽属阴虚而用滋降？再曰：中气虚弱，而用补益，枉投药剂，坐观其效，如众盲摸象者哉。故药分三阴三阳以施，症随各经各脉以断，纵得外邪之伤，乘其邪浅，药不数服而得愈矣。原某君数症，虽经几月，幸年壮气旺，阳邪不为传变，唯滞于一经也。谓一经者，足阳明也。自迎香交入鼻，历承泣，起头维，循鼻外入上齿，及走下关颊车数穴云。所患数症，不外斯经。申酉晡时，足少阴表里所主。土一受邪，侮其所胜之水，则晡热作矣。经曰：应于申未发者，谓之潮热，邪在胃也。脉浮滑弦数，阳也表也。乘其脉势，先以表散阳明之邪。候其脉和，后以调理阳明之土，则无实实虚虚之患矣，所用药方考略陈如左。|升麻葛根白芍药各五分当归二分白芷二分甘草二分芷葛升麻，辛甘轻清之品也。辛甘法乎阳，可以发阳明之表，轻可以治阳明之实，清可以理阳明之滞。以白芍敛其清发之气，以甘草可以缓其阳明之土。经曰：邪之所凑，其气必虚。佐以当归之甘温，和芍药之酸寒，调其营。又和炙甘之温平，和其卫。营卫调而外邪伏，阴阳和而寒热除，是以加味之升麻葛根汤，由乎阳明之症而所设也。|前方上五贴，诸症如失，唯鼻塞耳。脉左右尚弦，再加二味于前方。虑一味之和滞不专，姑置之。|加芎辛各三分去归右上六贴，鼻气通畅，头面爽快，六脉平和，饮食自若。然因岁末年始，出入甚繁。初四日，觉皮肤恶风，今犹平快矣。承某君命，再一制方云。|前上升葛数剂，诸症速痊。昨似有风寒之状，然脉既平和，不可过服表剂，亦不可峻补。将前剂宜合友贤之补益汤，料想适中也。特考药品，再验万一。|人参黄芪白术陈皮当归柴胡升麻川芎白芷白芍葛根各二钱炙甘一钱参芪术陈，甘温而补右；芎归柴芍，味厚而调左；升葛白芷，引众药以行表；国老之甜，和众药以缓势。一补而恶寒退，一发而恶风散，一升而上部症和，一敛而中州气平。或曰：“医王汤病后固宜分两，得不从东垣氏之古制而用等分，无乃逾古贤之法乎？”曰：“吾闻之矣。用药如用兵，方其阵图也。苟执其方，而不考其药，如将之师，师唯执其阵其图，以遣其兵势也。临机不能应变，而不致倒戈弃甲者鲜矣。是以君臣佐使异用，寒热虚实异剂，轻重异宜，亢承异制。故曰神而明之，存乎其人也。东垣立方，以参芪为君，以脾胃为言。予之变方，以升葛为引，以固表为用矣。古人有言曰：世或操禁方为口实，剽窃陈言，甚托言师心，倍古昔而自用，悖之悖者也。与其自用，无宁有方；与其执方，无宁穷理，诚万世方家之指南也。”曰：“子之合和补益升葛二方，分两果有理乎？”曰：“既陈之右矣。能升其清，则浊自降。清浊复位，营卫斯调。”|