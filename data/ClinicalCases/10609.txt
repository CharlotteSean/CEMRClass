戊午秋，张七兄亲家之夫人，继室也。年未四旬，得血崩疾。其家富甲一乡，因距城颇远，恐有仓猝病，医药不便，乃设药肆于家。而乡中贫苦者，辄造而请视疾。故亦时时观医书。以夫人病崩，自用血余散止之不效。更一医，又以为热，用寒凉清之，转益甚。乃嘱张俛求余治，余以路远辞，而张哀恳至再，不得已，随之去。入而视之，见病者面如石灰，唇指皆白，知为血虚之极。乃诊其脉，则微弱特甚。乃曰，此中气下陷，脾虚不能摄血，故崩不止。再服寒凉恐血脱也。此时不宜峻补，但提其中气，气能统血，则崩自止。涩之、截之皆非法。因为开补中益气汤，宋似嫌其平平无奇。乃告之曰，君曾读医书，不闻士材先生之言乎，其云：“补气有行血之功，补血无行气之理”。二语极为明确。可见血随气行，气升则血升，气降则血降。若不摄其气而徒止其血，所谓扬汤止沸也。今升其气，使摄血而不下降，然后再用圣愈、养荣之类补其虚，气血相调，并可受孕，治病犹余事耳。宋豁然悟，首肯者数四。更为开大剂圣愈汤，告曰，服补中汤不四帖血当止，后以圣愈汤继之，如恐其烦，可易汤以丸。余去矣，不必再视也。归不数日，时将春夏之交，宋遣人担过牡丹二本。并道病已痊愈。再三申谢。余受而栽于盆，培植灌溉，以吾乡水土杂盐卤，其性极恶。除石榴、葡萄而外，凡花果皆不宜此水，宋所送之牡丹，来时正含苞欲吐，余遣人灌溉，不数日，苞痿而枝渐枯，拔而弃之，增惜焉|尔。|