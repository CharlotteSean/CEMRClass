北山友松|坂阳粜米小仓店年六旬许，患背痈。其疡初发时，先于七椎之傍，重著而痒，使婢爬之，其痒不已。因取艾灸之而不觉痛，因求外科处治。外科艾灸贴敷，初如豆大，三两日如掌大，五七日小盆大，至十余日乃发肿。上自三椎，下自一二椎。其阔六七寸许，其肿不高，亦不光泽。法眼元真疑是疽，初用化毒，次内托复兼用独参汤五七钱许。病者胸腹■胀，妨碍饮食，且手背足跌微肿。其子恐生变症，冀请予诊。脉之轻缓重紧，予投和剂熟料五积散去麻黄加人参，每服三钱，生姜、大枣各三分，羌活、黄柏各二分，水一盏半，煎一盏，去滓温服。或问其所以，予曰：“东垣先生曰，《生气通天论》云，营气不从，逆于肉里，乃生痈肿。《阴阳应象论》云，地之湿气，感则害人皮肉筋脉。是言湿气外伤，则营气不行。营卫者，皆营气之所经营也。营气者，胃气也，运气也。营气为本，本逆不行，为湿气所坏，而为疮疡也。此邪不在表，亦不在里，唯在其经中道病也。已上《内经》所说，俱言因营气逆而作也。遍看疮疡论中，只言热化为脓者也。盖有言湿气生疮，寒化为热，而为脓者，此疮疡之源也。宜于所见部分，用引经药，并兼见证中分阴证、阳证，先行营气，是其本也。标本不得，则邪气不伏，言一而知百者，可以为上工矣。由是言之，肿发不高，亦不光泽，虽多服参芪补托，其脉仍缓或紧者，乃湿气所坏，而为疮疡。寒化为热，而为脓者也。经所谓治病必求其本，吾故用之，欲成其事也。”或唯然。于是使服三十余帖，其疡将愈时，加黄芪倍人参，又三十余帖收功。|