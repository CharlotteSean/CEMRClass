婴儿张叶亭，孀妇张朱氏所出也。其父伯仙兄弟三，仲季早世，去秋伯仙君相继而亡。家富饶，三支仅有此能传玄草。今四月甫岁半，自下旬抱足疾，诸治不效。至七月初一，其外祖吾族晓垣备舆，请余往治。至其家，三世寡母序立而告曰：“吾家宗祀，皆赖此子，如其可治，药资千金不惜。”乃审其指纹隐隐淡红。症则自左膝眼上坚肿如石，至胯端而还，不仁不用，皮色不变，上有血路络覆。形容憔悴，血不华色，喉舌■白，头颅倾倒，便溏烦躁。见证如是，颇难之。及阅其所服之方，未足疾时，稍有寒热，肆行凉散，及疾已发，妄行攻削。六月望后，虽请三四名流调理，又皆气血兼补，不惟足疾不愈。而元气日见消耗，精神日见疲倦，此头颅倾倒、便溏、烦躁所由作也。余思此证，率由药不中病。投剂合宜，必有生机。乃研求经旨，《内经》云：邪中于阴，从■臂始。此子明系邪中三阴，阴寒凝结，所以坚肿如石，不仁不用，上见血路络覆。非大剂扶阳抑阴，佐培补气血之品，鲜克有济。遂主人参四逆汤，加鹿茸芪术茯苓，少用肉桂宣导阳和。六七服下黑溏，举家惊其元气已坏。余曰：“无忧，是药之力，阳刚猛进，中气有权，坚冰得暖而下，邪还于府之兆也。”又十余剂下痰涎，状若鱼目。余喜曰：“病根拔矣！”益令守服此方数十剂，肿渐消体渐复而愈。《内经》中阴溜府之义，旨哉言乎。|