武林吴子翁女，陆点翁孙媳也。丁亥冬患伏暑证，卒然厥逆，目瞪神昏。点翁急柬召余。余往诊之。脉沉数有力，确系暑邪内闭，以夜分不能用针，急刺十指出血，及曲池、人中，方用石菖蒲、郁金、竹沥、石膏、藿香、槟榔等，先调紫雪丹八分。次早复诊，症复如前，乃用针从印堂刺入，沿皮透两率谷，开目知痛，余即告以无妨。凡治卒厥及小儿急惊风症，全视此穴针入得与不得气，以及项门入针之知痛与否决其生死。如印堂针入无气，针下空虚，如插豆腐，及顶门针入不知痛苦，虽华、扁亦难再生。此证针毕即能开言，而方则仍主芳香、利窍、通神之品，数剂即愈。|