何芳浩，年约二十。|病名：霍乱后转变热病。|原因：饮食不洁，吸受秽邪，病起骤然。|症候：三日前霍乱吐泻无度，腹痛转筋。今诸恙均平，而四肢厥冷，冷过胫臂，日夜烦躁不寐，环唇焦燥，渴思生冷，便闭溺少，形色浑赤。|诊断：六脉全伏，此霍乱变症，一团邪火，结实阳明。前医主用附桂回阳，不知溺赤便闭，唇焦烦躁，乃肠胃之真热；脉伏肢冷，是邪滞壅遏，气血不通之假冷。伤寒论云：“热深厥亦深”，即此病也。且舌苔干糙中裂，边尖绛根垢厚，邪实肠胃，尤为显著。病势已险，若陷入包络，燃及厥阴，即刻昏痉变端，就难援救。|疗法：急以清泄润导，峻通大便，用凉膈散原方。|处方：生大黄四钱焦山栀四钱淡黄芩二钱薄荷叶八分白蜜两匙，冲入元明粉三钱净连翘四钱生甘草八分鲜竹叶四钱|次诊：进凉膈散后，大便连通两次，初燥屎，继稍软，色均黑。稍能交睫，烦躁渴饮尚盛，四肢转温，脉道亦通，往来细数不扬，溺更浑赤，肠胃之郁邪犹伙，宿垢亦未清彻，面红目赤，舌苔干糙，根厚尖边绛，病势未出险途，防变昏痉，治再清导，佐以生津。|次方：生大黄三钱鲜石斛五钱天花粉四钱净连翘四钱元明粉二钱肥知母二钱黑山栀三钱金银花四钱生甘草八分大竹叶三钱鲜茅根一两，去多衣并节|三诊：大便又行三次，前两次犹是黑硬，第三次始带溏浆，酱色奇臭。今日诊脉，脉数而扬，舌苔较化，质亦稍润，烦躁渴饮目赤，一派火象，均见退舍，稍饮稀粥汤，夜寐尚安适。火邪初退，津液灼伤殊甚，慎防昏痉滋变。|三方：鲜石斛五钱鲜生地五钱净连翘四钱大竹叶三钱生甘草八分天花粉四钱焦山栀三钱金银花四钱莲子心八分茅根去衣心芦根去节，各一两|四诊：夜寐较安，胃纳较展，四肢温热，头面有汗。今晨咯出厚痰颇多，无形之热酿蒸有形之痰，烦躁渴饮目赤等又见轻减，溺尚深黄，脉数右部较甚，舌苔黄尖边仍绛，大病小愈，最易生变。治再生津清化，小心饮食，静养勿躁，亦为病中要事。|四方：鲜石斛四钱瓜蒌仁四钱净连翘四钱生竹茹二钱生竹心卅根冬瓜子四钱黑山栀三钱川贝母三钱，去心金银花四钱嫩芦根去节一两莲子心七分，冲鲜荷梗尺许，去刺|五诊：胃纳日展，大便又行颇爽，溺色淡，渴饮和，夜寐亦安，右脉尚形滑数。治再和胃生津，清化余邪。|五方：南沙参三钱川贝母二钱，去心连翘三钱嫩芦根去节八钱淡竹叶钱半原金斛三钱冬瓜子三钱绿豆衣四钱生竹茹钱半鲜稻叶十片|六诊：彻夜安寐，食欲亦佳，脉来右部已静，濡滑有神，邪热已化，津液渐复，再以清养善其后。|六方：西洋参一钱净连翘三钱生竹茹钱半淡竹叶钱半鲜荷梗一尺，去刺南沙参三钱扁豆衣钱半，生嫩芦根八钱，去节橘白一钱鲜稻叶十片|效果：服三剂全愈。|廉按：霍乱吐泻，有阳性阴性之分，且有虚脱实闭之别，临症时诊断不精，辄致误治。至若霍乱后转热症，阳性霍乱，固多从火化，即阴性霍乱，服热药后，一经肢温脉出、亦从火化者多。中医所谓重阴必阳，物极必反者，即西医所谓反动力反应性也。前哲陈修园辈谓霍乱服通脉四逆汤后，由阴转阳，可用竹叶石膏汤急救津液以清伏热，为霍乱善后之要图。此案暑秽夹食，当然都从火化，而转为阳明之实症。初用凉膈散清泻积热，尚非孟浪之峻剂，第二方犹用清导，此非确有卓识者不办。以后四方，由清化而转清养，层次井然，的是斫轮老手。|