汪赤崖亲翁孙，素患惊风发搐，质颇旺，多痰。每发，服清散利痰之药即定。|戊子春，忽发如前，始以常法治之，不应。壮热痰响、头仰目直。此风盛挟痰，因用羌活、防风、胆星、半夏、枳壳、僵蚕等药，三日不定。热甚、多汗、啼叫不宁、外见唇如朱、舌生刺、神昏目窜，的系邪热在心。乃以黄连加入导赤散中，一剂而热退。以为再剂则心热除，病当愈。|再剂之后，人事不省，汗大泄、四肢冷，势将危矣。再三审视，全是虚脱之象，乃以养心毓神之剂救之。人参、黄芪、当归、熟地、茯神、五味子、枣仁、龙齿为一剂，徐徐呷之，神气渐回，人事渐省。|因思此证始于内有痰热，兼受惊风而作。惊则神气散，神散则心虚，心虚则邪热乘之，故热甚神昏，病日加甚。宜用秘旨安神丸，一面泻心经邪热，一面养心毓神，则热去而神不伤。今乃重与泻心，热虽去而神不复，故败症迭见。向非急用养心安神之剂，不为汗脱者几希矣。|