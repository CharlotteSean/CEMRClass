0503
牙痛，不外风、火、虫、虚，肿痛连腮，风火为多，时症常有之，世每疑为外症，误矣。丙申冬，余客都门，王荩臣大令左偏牙跟连腮肿痛，延余往诊。脉数，左尤有力，审是外风引动内风，兼挟痰火为患，治以加味元丹汤。二剂，肿消痛止，惟牙跟有粒未消如豆。王君疑是外症，令外科治之，复肿如前，烦躁不安，又延余诊，脉象涩滞，舌苔灰腻，知为误药所致，仍用前法，二剂即平，再加调理而愈。盖病发于表，根则在里，无论非外症也。即遇外症，凭理立方，亦能奏效。丁亥，余授徒于家，及门李浩泉少腹生一疽，跟盘约四寸许，外科名为“肚痈”，贴以膏药。余知之，令去膏药，治以白虎涤邪汤法，二剂即消。乙未夏，余寓上海，有李姓某左腿生疽二，一大如碗，一小如杯，痛疼异常，坐卧不便，余切其脉，滑大而数，与以一甲黄龙汤法，一剂，已成脓者溃，未成脓者消。丁酉春季，余寓天津，有事至武备学堂，适崔君少和病海底肿痛不堪，有类悬痈。余诊之，脉右关尺数大沉实，知是肠胃湿热下注，治以黄龙解毒汤，二服即平。此三症也，均属外症，以内症法治之，随手奏功，可知外象悉本内因，内患既平，外虞自弭。凡是如是，治病其小焉者耳。|