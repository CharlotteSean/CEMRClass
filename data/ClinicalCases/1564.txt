0000
董千云卖花为业，年逾四旬，外状丰腴。冬月患伤寒，脉沉细无力，证见寒热烦躁，头身疼痛，面红目赤，舌吐唇外数寸，病来势暴。询因房劳感受寒邪，逼其虚阳外露，即格阳证也。方定六味回阳饮，令其煎成冷服。无如饮药旋呕，并吐蛔虫，躁扰如故，甚为踌躇。其母跪求救治。勉取前药半盏，冲入猪胆汁数匙，试服不呕。良久又与半盏，夜间尽剂。晨诊躁象略安，舌收吐止，仍照原方再进。次易八味地黄汤。时届九朝，忽口噤不语。十一、二日，又寒热如疟。有从外感起见者，予曰：“温中即可以散邪，强主正所以逐寇。”力排众议，坚持数日，稍见转机。此后尚多枝节、极力扶住正气。守至两旬，寝食虽安，神采欠爽。因思前病重时，只图固正，未暇驱邪，温补药多，未免留邪闭窍。曾记方书论伤寒时疫，愈后神识不清，有属邪滞心包之语。与服蛮煎两剂，神明顿清，续为调理而痊。|