杨某，患喉症已十余日，喉内现白点，吃茶水均难，又发寒热，大便四五日不解，小便短。|广玄参八钱犀角三钱寸冬一两兰草根五钱薄荷二钱银花五钱浙贝三钱连翘三钱生桑皮三钱马勃一钱生甘草八钱生军二钱|三付，服一付减八分，二付进食，三付痊愈。|李俊注：此白喉也。五藏分五色，白为肺之色，五藏真色之不可见，与真藏脉等。故《脉要精微论》曰五色精微象见者，其寿不久也。医书称白喉为热伏少阴，盗泄肺气所致，多发于燥气流行之年。盖热症色应红而反白，斯其所以为伏热与燥气欤？|考《内经》六经皆有喉痹，惟少阴上火下水有属于虚火者，余皆为热症。此症四五日不大便，阳明内实也。热结于上而水源涸，故小便短；热郁于内而阳不舒，故发寒热。|热者寒之，郁者开之。寸冬、银花、桑皮、浙贝、连翘、犀角等共泻心、肺、胃之热，以治其有余；薄荷、马勃、兰草根、生军等共开上、中、下之郁，以治其不通；热盛则水不足，故重用玄参以壮水。治上者制以缓，故重用甘草以缓中。|大黄除血分之热结，犀角除血分之热毒，皆阳明药也。然一以猛厉直攻，有降无升。热结在中，下者宜之；一以灵异泛应，上下解散。热毒在中，上者宜之。此症热毒在上，热结在下，故并用也。|