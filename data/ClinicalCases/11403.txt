0303
曾医一症，产后而瘀未行，小便滴沥，醡胀异常。医用破血之剂三服，更加胸腹胀满，人事昏迷，喘促不能卧。余曰：“此非污积，仲景有云：小便不利者为无血也。此病在气分，不当用血分之药，盖为膀胱蓄尿过满，胀翻出窍，致尿不得出。”吾用白蔻宣畅胸膈，砂仁、半夏醒脾开胃，肉桂化气，桔梗开提，生姜升散，令服是药，并教以手从上拂，而膀胱之气乃能转运，斯窍自顺而尿出。果如吾言，其窍通利，自然宽了一节，旋即又行，更觉苏畅。乃索食，食讫则安睡，睡起再行，腹消如故。于是改用扶脾健胃之剂，数服而全愈。此所以小便不利而验其无血也。又医产后一症，身重恶寒，饮食不下，大便泄，小便不利，腹中痞块作痛，庸工谬谓血气，用元胡四物汤，加蒲黄服之无效，转加膨胀矣。于是再加厚朴、木香，则胀满加剧，凑上胸膈，喘促不能卧。予曰：“其身重恶寒者，少阴症也。腹中痞块作痛，阴寒凝结也。食不下者，阴邪逼塞胃口也。且阴邪下奔而作泄，膀胱无阳，其气不化，而小便不利。凡此皆为病在气分，彼妄投血药，阴愈长而阳愈消，又误破其气，则气亏而邪愈凑，其症危矣。”吾用砂、蔻、姜、半宣畅胸膈，温醒脾胃，附子御阴，肉桂化气，使上焦得通，中枢得运，而后气化行。桔梗开提，生姜升散，俾转运之机，乃得先升而后降，一剂而小便通，胸膈略宽。再加芪，术，三剂而腹痛止，胀渐消，饮食加健，身复发热。其家曰：“表见发热，何故也？”余曰：真阳来复，休徵也。经曰：伤寒先厥后发热，下利必自止。”再重加黄芪，白术而泄止，其胀更消。忽加口渴，腹中作饿，食未久又索食，其家恐服附桂助起胃火，故能消食，商议改用清凉。余曰：“不可也。经曰：脉滑而数，手足自温，渴欲饮水，饥欲得食，此阳进欲愈之证也。”再加益智、固纸收固肾气，又二剂而身轻，腹胀俱消，再加复盆，菟丝、鹿鞭、兼补肾阳，数剂而全愈矣。痞块消弭，终无血行下者，调理两月，经信行通如故。|