0300
经曰：二阳之病发心脾，有不得隐曲，女子不月。夫不月者，经闭也。二阳者，阳明也，胃之经也。病起于胃，发于心脾，而经因以闭，可知病源不在血分。有识者于此，可以得师矣。姻戚李君某之室，病经闭发热，块结满腹，日服攻坚破块之药，病日以剧，饮食不进，形体肉削，殆将不起矣。予诊其脉，细涩无力，症系积血，无可疑者，幸脉来不数，犹尚可为。疏方用六君子合当归、芍药、红花、鳖甲、元胡、青皮与之，再进而饮食进。五剂而经血通，块减大半，余悉柔和。乃翁喜曰：此病治经数月，三棱、莪术、大黄不能动，君之方，吾以为无益也，何神如是？予曰：此非神。治法应尔，君自不察耳。夫人之气血，非坯然不动之物也。其留而为积，结而为块者，固经隧有阻碍之处，亦生息有不续之机。若使留者未结，生者已来，其冲激鼓荡，先有涣然冰消之势，安得如盂如拳，结聚满腹哉！然虽形症如此，亦非本来病势之自致，所以然者，积之始起，气滞而后血凝，及其久也，血凝而气复散。以气本属阳，性复善动，不能凝然长伏也，是所积者，离气之死血耳。夫天下有死血满腹，而人不即死者乎？夫又有抱病之人，形神俱羸，犹能日生余血，渐盈渐结，充然腹者乎？必不然矣。吾以理断此症，又复参之于脉，以其细涩无力，知有积亦不多。所以坚大如此者，药致之耳。夫久闭之血积，如瓦砾泥块然，非有新血滋润涤荡于其间，虽以正气领之亦不动，而欲以独行之药力劫之使下，必不得之数也。故大黄、莪术等物，频服未能破其血，余力先以伤其气。气为药逼，涣散无归，窜入积血之窟，复与败血相搏，则胶结固护，病乃石坚而铁硬，腹亦箕张而盆鼓矣。吾以活血理气之药，从容宣导，勿令气血再伤，而重借六君之中和，养其脾胃，胃气一复，饮食自进。由此而气有所生，血有所化，渐积渐充，渐通渐洽，而已结之滞气，自与正气相合，久积之死血，亦随新血以动。故攻之而愈坚者，夺其流通之源，其势逆也；导之而自下者，授以领载之资，其机顺也。逆其势者难为力，顺其机者易为功，凡事皆然，病亦如是，何神之有哉！李君称善，复求诊视。乃于煎剂外，疏丸药一方，服未尽而病痊。次年，遂生子矣。/|