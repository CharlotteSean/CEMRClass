丙午初夏，朱苍山身有微热，面白神呆，口渴喜饮，语类郑声，腰腹间有淡红色如斑状者，约百余点。医用葛根、柴胡、牛蒡、杏仁、蝉衣，赤芍等味，连服四帖，而病不增不减，伊兄兼山就余商之。余曰：“证因作强太过，而又感冒微邪，邪乘虚入，伏于少阴，亟宜填补真阴，略加透邪，可免许多周折。不尔，非特邪无出路，真阳不能潜藏，势必酿成格阳重候。”|朱里蒋友，病经数日，烦躁面赤，身虽燥热，时发畏寒，语言如狂，舌苔焦灰。医进白虎加味，心中痞闷，腹大痛。一日夜下利清谷十余次。医改用五苓加滑石、车前，连服两帖，面之赤者变为青矣。下利虽似稍缓，而手足渐冷，气息微续。家人惊惶无措，闻余返棹，急来邀治。按脉浮大不鼓。谓其家人曰：“寒邪锢结，势欲发斑，但元阳大虚，深虑正不胜邪，若非峻补托散，则邪陷日深，必致危殆。”仿大温中例，用大熟地、潞党、冬术、当归、炙草、柴胡、葛根、煨姜，服后汗出如雨，遍体赤斑始透，痞闷、畏寒、泄泻等恙皆除。仍以原方去柴、葛再服。明日，余欲回善，授以理阴煎加参、术。|