0302
吕渭源表婶年四十余，面色黄白，形瘦而长，素勤女红，维持家务。二月间，患咳嗽咯红，背胀盗汗，夜卧不宁，邀余诊候。左手寸关二部五至无力，右脉则沉而濡缓，两尺沉微至骨，云是妊娠二月矣。余曰：“脉不似妊，恐经闭耶。”彼谓其生育多胎，可拟是妊，余曰：“前症乃因过劳，有伤心血，火邪侵肺，故令咳嗽而咯红，右脉濡缓良由忧思伤脾，脾虚则盗母气以自养，故令夜卧不安，而盗汗者，亦阴虚而然也。”乃用归脾汤，加天冬、麦冬、浮小麦一撮煎服，二剂盗汗止，而即小产。余始悟，曰：“前日脉不应于两尺者，胞胎脉络已先悬绝于内。今因此药以助新血流动，故胎滑利而下，乃从前方加减，服十余剂而瘳。后因恼怒，仍服前方而愈。又尝诊一妊妇，脉亦不应，越一日即小产，意与此症颇同，故附录之。大都妊脉阴搏阳别，两尺滑而流利，纵禀赋敛小，脉虽沉微，亦自带滑可别。然亦有尺脉沉微而孕者，详论于后。|