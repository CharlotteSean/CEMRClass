0601
幼科虽内无七情之缠，而外感六淫之邪，与成人无异也。故其治法亦同。在表者散之，在里者化之。近也对于小儿疾病，往往以两可之见，姑以轻缓塞责，每致有失表留滞之嫌。葛君茂如之令媛，甫九龄，形寒身热，不饥不渴，咳嗽痰多，便闭溲少。盖温邪症也。儿科遽施以清解之味，如桑叶、牛蒡、赤芍、竹茹、连翘、莱菔子、山茨菇、芦根、枇杷叶等。继以病势转剧，复用川连、豆豉、牛蒡、黑栀、鲜石斛、芦根。迁延至十四日，陡然胸闷神昏，自言自笑。其乡人曹君急绍余诊，即令以纸捻燃火，靠近其肌肤摇动之，隐约间见红点密密。余曰：“此温毒痧子，欲达不能之象。”众讶之，佥谓既是痧子，岂有热经多日而不显布者邪？余不之问，遂付以薄荷、蝉衣、前胡、牛蒡、枳壳、郁金、莱菔子、泽泻、枇杷叶等解之，并用牛蒡、苏叶、牙皂、菖蒲、紫苑、芫荽、莱菔子浓煎外■胸膈，阅宿汗出痧透，神清气爽。转方略用清泄，即见安和。黄渡蒋君伯先以其子女殇于疫痧者多矣，契其子慰堂来诊，谓疫痧之后，连热不退，恐将涉怯。余细察其形容笑貌饮食一切，复检阅前诊各方，及验其舌根，叩其腹音，乃知为积滞蕴蒸。迄未通降，加以病后胃强脾弱，嗜食尤多。非导其宿垢，无以廓清其痰火积滞蕴蒸之热。因用青蒿、地骨皮、丹皮、枳壳、杏仁、川贝、青皮、楂炭、槟榔冲磨、全瓜蒌、泽泻、保和丸一剂，即下黑垢不少，热势旋亦和淡。倘于葛方而泥日多宜清，蒋方而拘病后宜补，则葛之昏变，蒋之涉祛，意中事也。故不必以年幼质弱，过于疑虑，转误病机。谚谓有病病当，良有以也。|