丁又铭，食后动怒，复受风邪，恶寒发热，连日委顿，咸谓停食感冒耳。师曰：寒以时而来，热得汗而解，脉弦且数，虽素未患疟，疟从此开。已而果然。于是用清脾饮加减，寒热渐轻，但茎卵日缩回，类阳痿，又铭以为忧。师曰：无虑也，此非伤寒厥阴之危症，亦非阳衰者，此乃阳明热极不润宗筋，正所谓诸痿生于肺热，热极反兼寒化之象，若以虚而补之，是揠苗之助矣！于是议用栀、芩等剂，火清而茎卵如故，疟亦不复作，病邪日去。所未脱然者，唯便秘日久，然不胀、不疼，腹无所苦，师以为病疟者，必多汗，多则津液耗而肠胃燥涸矣。饮食渐进，参、芪滋补使气血充溢，其便自至，可弗治也。遂立一调补之方而退。越两日，忽一友探望，知疾久未平，请于其尊人，愿效图治，诊毕云：邪气正实，安得用补转助燥结，及今下之尚可为也。即进承气汤一服，又铭意虽犹豫，然重违父命，勉强下咽，服半日许，腹中毫不为动，茎卵忽又缩入，惶迫之甚，复延师以告，师为解释、慰藉，仍用调补三、四日后，计服参二两，始获畅。解得宿垢甚多，诸症悉遣。因于是症得三益焉，于其初也，知疟可验于受邪之始；于其中也，知痿不尽由阳事之虚洎，其末也，知便秘有服参、术乃通，不可据成迹。而信手攻下，若下非其时，虽硝黄亦不能荡涤，徒令真元耗损，在灵素固有明训，而时人但知，坚者削之，不详于塞因塞用耳！|