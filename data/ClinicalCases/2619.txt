友人笪东州一日忽诣予曰：“汝称善诊，今有一病，汝能诊治，我乃拜服。”予问曰：“何病？”笪云：“与我偕往，到彼自知。”及至半途，忽告予曰；“适与君戏言耳！病者为予堂兄豫川，病已不治，唯望兄诊定死期，代办后事耳。”及至其家，问其病，乃瘅疟，单热不寒，已经两月，从未有汗，每日壮热六时许，形削骨立，实已危殆。诊其六脉，弦数全无柔和之意，而按尚有根。予知其素来好内，肝肾俱亏，加以大热伤阴，阴不化汗，邪无出路；医者不知，所用不过达原饮，清脾饮、小柴胡等方，如何得汗？予曰：“症虽重而并未服对症之药，尚可为也。”乃用景岳归柴饮：柴胡钱半，当归一两，甘草一钱，加大生地二两，令浓煎与服，服后进热米饮一碗。不过一帖，大汗而解。|