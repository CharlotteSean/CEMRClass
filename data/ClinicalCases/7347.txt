0006
族叔伟然自扬来就诊，但称两足无力，喜饮茶汤，其脉细而数，两尺尤甚，乃伤精失血之脉。询其梦遗否，答云：“并无此病。”因其多饮，拟为消证，令其尿贮盆中以验之，然后用药。次日复来，云：“尿上有浮脂，下有浑浊。”予告曰：“三消之证，已得二矣。渴为上消，小便变为下消，精随尿出，两足无力，将成痿躄，大病也。须清心寡欲，以善药治之，何独以足疾为患耶？”遂以六味地黄汤去泽泻，加人参、黄芪、菟丝子、麦冬、五味子为煎剂，早、晚服枸兔丸三钱。客寓于真州园亭，医治百日而愈。复立左归丸方，令其归场日服。后因中年无子，不能节欲，数年后疽发于背而殁。消证有心自焚而死者，此证是也。|