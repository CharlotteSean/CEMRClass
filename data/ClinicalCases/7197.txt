0006
某。恙起去秋，疟后脾肾阳虚，湿痰留滞胃中，降令失司，以致脘中不畅，嘈杂吞酸，甚则作吐。脾以升为健，胃以降为和，清阳不升，则浊阴不降。法宜扶土温中，以化湿痰。|焦白术枳壳炒参须制半夏茯苓砂仁研佩兰炒干姜炒谷芽当归土炒炒福曲佛手|二诊：脾肾两亏，中阳又馁，水谷之精，变饮生痰，停留胃中，胸脘不舒，吞酸泛恶，阴晦之日益甚，天时亢热，则火升头眩，阴阳两虚之象。现当湿土司令之时，湿邪属阴，当先理脾胃之阳，俾中阳旷达，阴霾自消。仍宜温中化浊。|制半夏白术枳壳炒神香散云苓新会皮福曲郁金当归参须旋复花佛手煨姜|三诊：脾为湿土，得阳始运，胃为燥土，得阴自和，脾与胃相连，肠与胃相通，湿痰留滞中宫，脾阳不能升举，胃浊不能下降，反致上腾，清阳为之郁遏，故头目不清，胸闷吞酸作吐，气不下达，则大便不调，胃不和则卧不安。叠进温中理脾，以降浊阴，胸次稍舒，吞酸泛恶稍好，头目未清，腑气未畅，腠理中自觉空怯。肺司皮毛，胃主肌肉，阳为阴遏，卫气不能充斥表里三焦，清浊交混。脾胃之论，最详东垣，当仿其意，用升清降浊之法，每朝兼进水泛资生丸方去黄连。|参须白术枳壳炒升麻醋炒半夏陈皮蔓荆子当归白蔻茯苓建曲盐水炒蒺藜煨姜荷叶|四诊：进益气聪明加减，头目较清，胃亦较和。惟中阳未振，不耐寒暑之气，食入运迟。日前梦泄之后，觉精神疲乏，中虚气不固也。拟扶土调中。|党参姜汁炒於术当归制半夏白蔻茯苓神楂肉沙苑陈皮建曲煨姜红枣|