0000
大衍之年，阴气始衰，操劳之体，真元暗耗。脾家素所不足，遇感即有滞下。现因暑湿相乘，由气分而入脾营，酿成赤痢，间兼白积，临厕腹痛后重，小溲欠利。一经培土生津，痢行较减，但为日无多，其邪断难廓清。夫暑为熏蒸之气，最易销烁津液，而湿为重浊之邪，尤易窒滞气机，所以脘腹自觉满闷，咽喉曾起腐白，脉象左右滞涩，舌质燥而欠润。顷有体热，口渴索饮，显是邪热之炽盛，种种病状皆由真阴未病先虚，现在虚多邪实，攻补甚为牵制。当先急治其实，实者邪也，因邪亦能耗元，故从其标，俟诸暑邪廓清，气腑宣利，然后专用培元扶土。|白头翁秦皮吴萸炒川连川柏熟扁豆银花广木香赤苓采云曲山楂炭车前子荷梗蒂|