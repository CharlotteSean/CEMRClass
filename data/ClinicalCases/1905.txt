丁酉七月，王友吟之试秋闱，患腹痛泄泻，旋转痢疾，红白相兼。其叔岳刘君庆澜亦精医学，知属中寒下痢，投以附子理中汤，五六剂未效，八月七日，漏下二鼓，刘君接家书，知尊翁抱恙甚笃，兄弟泣涕谋归，又以侄婿之病无医可任。适刘竹芬同寓，坚托于余，余曰：“刘君昆仲请就道，此任吾当肩之。”及诊其脉，两寸尚浮，关大而软，尺细而弱，察其症，恶寒发热，精神困倦，全不思食，痢下纯红，昼夜百有余遍，里急后重，腥秽之气溢于户外。余曰：“此因本体虚寒，复有三阳表邪陷入三阴，宜宗喻氏逆流挽舟之法。”用人参败毒散煎成热服，温覆取汗，以领邪外出，服三剂而寒热解，旋以补中益气汤升提元气而后重除，仍用附子理中汤以收全功。幸刘君用方合法，故余奏功如向，然以附子理中汤治秋月血痢，刘君真卓识哉。|