0501
某，鼻流浊涕，天膛肿痛，声嘶耳闭，头昏项痛。|薄荷八分防风二钱苍耳子三钱辛夷三钱，去毛白芷一钱黄芩二钱桔梗二钱天麻一钱川芎八分生白芍一两茯苓五钱甘草二钱银花八钱|三付，服二付即愈。|李俊注：此鼻渊也。《五癃津液别论》曰：肺举则液上溢。《气厥论》曰：胆移热于脑，则辛■鼻渊。鼻渊者，浊涕下，不止也。王注：■谓鼻颈，辛谓痠痛。夫上焦为阳，阳中有阴，应乎天而主降。肺为五藏六腑之盖，脑为髓之海，皆富于金水之气，位上焦而司清降之职。热在肺，不能布水谷之精以下溉，而溢出于鼻，俗谓之热伤风。热入脑，脑液失守，下渗如泉，合不布之水津，源源溢出，则谓之鼻渊。胆为少阳相火之气，其移热于脑者，火克金也，然必先肺而后脑，必热伤风不治而后酿为鼻渊也。三阴三阳之经脉、上下项、耳、目、口、鼻诸上窍，皆在天气范围中。天膛痛、声嘶、耳闭、头昏、项痛诸病，皆上焦清肃之令不行，风热痰浊壅滞所致也。|肺开窍于鼻而通脑，故下渗之脑液及不布之水津，皆得出焉，然鼻涕有得之下虚上实者。《阴阳应象大论》曰人年六十，涕泣俱出是也；有得之神不守精者，《解精微论》曰志悲则脑渗为涕是也。鼻渊为病，则得之风寒外郁，风热上壅，虽未下虚而上实则一，虽未悲哀，而神不守精则一。|方以白芍安定藏气为主；薄荷、防风、苍耳、辛夷、白芷、桔梗、天麻、川芎则祛风散寒，豁痰开窍，以通天气；银花、黄芩则散热泻火以清天气；茯苓则通上窍以出清阳；甘草则缓中气，以和诸药者也。|诸辛药之躁动，得白芍之柔静，以节制之，则邪去而正不扰。《至真要大论》曰：补上治上制以缓，故用甘草。夫鼻渊之为热，本由风寒外郁，而非阴虚，故不养阴生水，然至阳盛则地气不足，亦有热甚则消水而成阴虚，宜治以六味及犀角地黄等汤者，此证虽阳盛于上，犹未至于阴虚也。|