0300
族剪桐公之女，予姊妹行也。病经闭发热，饮食不下，强进少许，亦苦不快，甚则噫醋吞酸，积有日也，肌肉困以大损。予时自滕赴曲阜，枉道过其居，为其兄病也。比至，族婶杜孺人呼令出见，并求诊视，为道其病甚详。问所服药，大都补益之品。予诊视之，见六脉沉细欲绝，而右关隐隐犹带涩结之象。予曰：此为停滞积食病也，正在胃中，非泻不可。杜孺人疑曰：积食病乎？何以发热？予曰：内伤饮食，本应发热，而此症之热，非但饮食伤也。以脉觇之，久已病及阴分矣。夫胃中氤氲冲和之气，人之所以生也，气血津液，胥由此化。胃为食伤，本气先失其和，而饮食减少，谷精不继，又无以化气而生血，则血之亏有日矣。血亏则内无以养脏腑，中无以润筋脉，外无以溉皮肤，风消、息贲、索泽、急挛等症，往往由此而起。发热，其先见者也，其又何疑？曰：何以经闭？予曰：此亦血亏为之也。经虽应月有常，实皆妇女有余之血。故血之旺者，或一月而再经；血不足，或数月而一经，非病也，实有余不足之分耳。不足之极，而后发热，热盛伤阴，血愈不足，荣身且苦弗给，岂复更有余血溢于冲任，入于胞宫，而下注为经水乎？是其由来，亦胃伤食少之所致，标病也，非病之本。若系本病，则年来遏闭之经血，久以结为癥瘕，而其热亦日增月盛，不知作何景象矣，容能至今日乎？杜孺人犹未释然。予曰：无疑也。由经病而发热，以致热盛经闭，而后渐不能食者，病在血分。由食少而经少，以致发热经闭，而益大不能食者，病在胃家。妹之病究属何先？曰：是也。其始心腹疼闷，不思饮食，厌厌数月，诸症乃作。由今思之，必有停滞。然病久矣，向来皆补，敢议泻乎？泻或不支，将奈何？予曰：向来皆补，何以至今犹病？可见补之失治也，何所惮而不敢泻？且补与泻亦顾其当否何如耳，原不拘乎病之久近。补不当而助热增滞，补反是泻。泻之当而邪退正复，泻即是补。故补而及于病者误矣，泻不及于病者失矣。吾观妹肌肉虽不丰，而神色不败，行立如常，可以用泻，无庸疑者。若果泻而不支，再补抑又何妨？遂以枳、术、香砂、大黄、橘皮等攻消之药服之。一剂未泻，而胸膈顿宽，饮食大进矣。喜求再诊，脉亦顿起有神。连用数剂，泻下积滞一二升。视之，皆生李也，形色犹鲜，距食时已期年矣。自是，病遂如失，经亦自通。/|