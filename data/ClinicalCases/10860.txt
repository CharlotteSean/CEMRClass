寇吁甫乃政年三十六岁，肌白而黄，体素孱弱，曾育数胎，近复持斋，不茹荤者数年矣。经事一向欠调，今则过期一月，偶因怒气所伤，呕吐不已，延医诊治，日渐沉困，无力以动，动即恶心之极，反增胸膈不宽。延余过诊，六脉浮滑，而两尺更觉流利，曰：“此孕而恶阻病也，必欲治之，何难之有？”其尊人李邓林文学向余曰：“小女吃斋而体弱，今已数年不育，安得平空有孕乎？”余曰：“据脉系胎，非病也。即胎而兼病，带病而受胎者，世岂无之？”于是，主以安胎健脾，不数剂而吐止。调治两月，腹渐大，胎渐动，方信余言非谬。后月足而正产无虞。大都胎前吐症，体弱者居多，或亦禀赋殊常，故多呕吐，有吐一两月者，有吐半年不止者，有吐至分娩而后已者，有绝不能谷食而稍食诸果者，有小产之后随而吐止者，有小产之后即能饮食者。总之，中气不足，胎亦不旺，因而胎堕比比皆然。由此观之，当预用参术补中，兼以养胃安胎之药，乃为先务也。|