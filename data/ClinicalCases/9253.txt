0009
同邑廖笃臣，居东乡白溪市，其妻年四十左右，患月事不下，经十余月，手足发热，足心更剧，至夜尤甚，竟夕皆然，睡时必将足露于外，愈久愈剧，竟至用瓷坛灌泉水，以足踏坛上而水亦为之热，视足心形如灸疮。观其容貌，询其饮食，均如常人，切其脉沉涩而坚，其为瘀血在里无疑矣。病久当已服药不少，索阅前方，均是用桃仁、丹皮、当归瘀生新之剂，未曾生效。余用桃核承气试之，服数剂，腹中痛，大便初硬后溏，而病如故。复诊脉坚稍退，沉涩如故，其夫谓可再服，余恐伤胃，嘱暂停止。越七八日，复请诊，谓终夜足心热如火灼，不能睡眠，痛苦已极，请用峻药，危险在所不计。切脉沉涩如故，余曰草木之性，不能为功，势必用水蛭虻虫攻之，方能奏效，但未曾试验，不敢轻用。廖夫妇坚请照此主方，遂嘱用水蛭十只，虻虫二十只，焙干研末，二味制成不过七八分之重，分作二次服。下午服一次，用大黄、芒硝各一钱，煎水吞之，至夜半腹中痛，欲下未下，至天明痛止仍未下，切脉变时大时小，时涩时滑之象。至午后令再服一次，其药已尽，至傍晚腹大痛，渐至脐下，至亥刻大下成块瘀血，瘀血下尽，遂下鲜血不止，大汗，出气短，神昏，脉有乍疏乍数之危象，急令服参、芪、当归重剂犹未止，加五味、赤石脂、干姜始渐停止。脉转浮虚，按之空涩，加服鹿茸，至二三日，始能起坐，能进饮食，继而服参茸至十余日，遂全愈。按此病虽经治愈，中经危险，颇失权衡轻重之法。盖药一半而未即服末下者久乃病应有之象，且脉既变动，即应静待，瘀血终必可下，瘀尽病自愈，此为得法。再服一次，故令下鲜血不止，则过攻之误也。|