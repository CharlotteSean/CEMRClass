亡友赵君之女，王姓妇也。患难产，其弟告予，予书脱花煎付之。逾时复来，言药不能下也，人事不醒，牙关已紧。予往视之，入见此女，乃拥被在床，教人掖以坐，瞪目直视，不言亦不呻。索手为诊，两妪力牵不能出，盖卷抱胸前，如曲铁然。强擘一只诊之，脉紧而劲，不为指挠。曰：此中寒症也。屋中岂无火乎，何以至此？一妪曰：前宵大风发屋，夫妻露卧至明，此时受寒，亦未可知，然日间初未言病，过午腹痛，知为欲产，此晚胞浆已破，胎抵产门，许久不下。将用药催生，忽大寒战栗，浑身俱缩，胎复上冲心腹，人事一丝不省矣。所以抱扶使坐，恐放倒气绝矣。既气不绝，腿直不可复屈，将如胎何？予曰：慎勿放倒。遂出书方，用川芎、当归各一两，制附子六钱，陈皮六钱，肉桂、红花各三钱，令奔马急取。又令以葱二斤，煮沸汤，入罐中，覆以布，围以棉，一人扶持置其怀，熏令汗出。又泡乌梅擦其牙。此药至煎成，身已得汗，手足渐软，牙关已开矣，遂灌以药。药尽，又令取前开脱花煎，重加肉桂，煎以俟。妇弟曰：药已入腹，可保无虞乎？予曰：难必。夫产至不顺，性命已不可测；寒中而入脏，生死尤不可知。况当临盆坐产之时，加以至险极凶之症，一药不愈，犹能俟要求治法乎？盖胎至将产，败血随之而下，新血因之而动，此骨节开张，脉络交驰时也，猝遇暴寒逼迫，大战大缩，气逆而上，骨肉凝重之胎，已被提入心胸，其散行离经之血，有不冲入脏腑，贯入胸膈者乎？此症不言不呻，人事不省，正是血入心包，汩乱神明之故。若止寒邪为害，在外则肢体强劲，在内则心腹大疼而已，不能如是昏闷也。惟寒胜而气为之厥，气厥而血从之逆，乃于痛苦至急之顷，现此知觉全无之象。若更历一时不解，寒凝血结，不可问矣。现在肢体柔和，牙关自开，乃外治之效，内病尚未可知。且胎之下者已上，生理之自然者已乱矣。即令更转而下，而人之困也已甚，生气之不绝者微矣。倘因产而脱，谁续其生？既幸而不脱，而逆行上窜之血，犹恐稽留不下。若产后败血不见，或见而不顺，肿胀瞀乱诸症，顷刻并起，险矣！汝曷入验其舌，若舌色不青，胎犹未死，是犹险中一善机也。言未已，有妪出，问：胎抵小腹，又将下矣，预备之药用否？予令急服。服后不久，而胎下女也，竟犹未死。而病人则昏然，人事犹未醒也。天将曙，问：病人稍醒否？曰：能言能动，尚不识人，败血亦如常顺下。予诊之，见脉紧悉化，别无恶候，为书理气活血之方，嘱令续服，遂归。|附：脱花煎方：牛膝二钱车前二钱红花二钱当归八钱川芎三钱肉桂二钱酒一盅，引热服。|若死胎不下，加朴硝三、五钱，即下。|