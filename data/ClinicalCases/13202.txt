0602
上舍车鹏龄长女，四龄，腹痛兼旬，面色痿黄，唇舌皆白，时痛时止，痛时面色乍赤乍青，唇口战动，咬牙叫喊不绝，二便闭涩。阅诸医，有作火痛者，进栀、连、苦参大寒之味：有作食积者，投青皮、厚朴、曲、麦、山楂之属；有作寒痛者，进香苏饮；愈治愈剧，呻吟不已。闻余治文翰乃郎危证捷效，请余诊治。脉得乍大乍小，审是虫痛为患，盖由脾败脏寒所致，虫因寒而动，虫啮则痛，不啮则止，是以时痛时止，宜以温暖脾脏元气，佐以安蛔杀虫之类，使脾脏气强则寒自除，痛自止，虫亦自安耳。宗仲景安蛔乌梅丸，加君子、榧子，四剂而安。|高丽参、附子、蜀椒、川姜、乌梅、细辛、肉桂、黄连、君子、榧子。|