青溪何伊群之内，患吞酸已二十余载矣。因病随年长，复加恚怒，胸膈痞塞，状若两载，食入即反，肢体浮肿。治者非破气消导，即清痰降火，投剂累百未获稍安。邀予治之，左三部弦大空虚，右寸关沉而滞涩，乃苦寒伤胃，清阳下陷之征也。盖胃司纳受，脾主运动，胃虚则三阳不行，脾弱则三阴不化，致仓廪闭塞，贲门阻滞，奚能化导糟粕转输出入乎？况气者升于脾而降于胃，运用不息流行上下者。今胸膈气噎，乃气虚而滞，非气实而满。如误认有余之象，妄施攻伐之方，不特无补于脾而反损于胃。所以投剂愈多，而病势愈剧也。立方用六君子加炮姜、官桂，先将代赭石一两槌末和入清泉，取水煎药，才服入口觉胸宇不宁，忽然有声，隔绝隧道，食亦不吐。或云：虚而用六君子此千古正治，毋庸议论，如代赭石治法今人未闻，愿领其详。予曰：医者意也。代赭系代郡之土，禀南离之色，能生养中州。脾胃属土，土虚即以土补，乃同气相求之义也。|