陈友卿，脉来虚大，舌苔白腻，质有裂纹，久疟伤中，脾不统血，偶吐鲜红，右胁有块，将成疟母。立法理脾降浊，和解少阳而逐瘀结。方用醋鳖甲、鳖血柴胡、云苓、麦冬、归身、丹皮、延胡、半夏、杏仁、陈皮、炙草、夏枯草、侧柏叶。服四剂复诊，脉大已和，惟右尺尚露，盖少阳相火未能蛰藏也；疟母已消，足肿亦减，寒热干咳气促俱平。深喜三阴疟缠绵八阅月，已有愈期，续求调理。药用参、斛、苓、草、杏仁、麻仁、陈皮、丹皮、前、柴胡、鳖甲、淡芩、延胡、蒌皮、生姜、元枣与之。至第三次就诊，诸恙悉平，改用和中法，嘱其饮食调和，毋庸认真求药矣。|