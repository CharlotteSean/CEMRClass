林姓，年三十余。旧有脘痛，饮火酒取效。庚子四月，吃面后，饮冷水，即脘腹满痛，按之愈甚，续而呕吐涎酸，甚至于呃，渐有微热。郑彦修因其忽热忽止，谓是劳损已至七八。用洋参、麦冬、五味子，加入沉香、枳壳。服后虽有矢气，腹痛殊甚，不纳不饥，溺黄便溏。脉左数，右濡滑，舌白中干。是素有饮邪，今感邪挟积。用不换金正气散去甘草，加菖蒲、郁金、老苏梗、乌药、茯苓、苡仁、莱菔子、泽泻、玉枢丹等味，得泻而安。|