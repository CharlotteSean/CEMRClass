0000
王胜堂吕月汀仁仲六月中旬，时当盛暑，患痢赤白兼下，昼夜数十次，身热腹痛，饮食不进，诊脉浮洪有根，舌苔厚白。其为外感痢显然矣。人参败毒散加陈仓米，转正祛邪，并行不悖。二日之间而频服四剂，乃得热退身凉，能食稀粥，一日一夜不过下痢六，七次而已，方谓自后差堪渐愈矣。讵知体质虚弱，其痢方减而真元将竭。一日忽然干呕头晕，四肢逆冷，汗出倦怠，有似脱证。急进附子理中汤加乌梅、川椒、茯苓、木香数剂而汗止身温，胃气亦苏，仍能食粥。时余先有新昌俞昂青之证经手，是伊遣舆相迎，余往而不得复诊。后以此方去川椒，服十余剂而病竟霍然。可知对证之药，一方足以定全局。|