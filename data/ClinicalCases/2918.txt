陈御花，年五十岁，业农，住澄海鲩浦乡。|病名：温疟。|原因：内有伏暑，外感秋凉，两邪相搏，遂变痎疟。|症候：初感秋凉，发热恶寒，数日后忽变痎疟，先热后寒，热多寒少，逐日增剧，已延月余。入夜即发谵语，心神烦躁，口渴引饮，小便短少。|诊断：脉左右手寸关两部俱弦数，尺部反浮大，重按而虚，舌绛津干，此久疟伤阴之症也。素问疟论篇曰：“夏伤于暑，秋必痎疟。”又曰：“先热后寒，名为温疟。”盖由凉风外袭，郁火内发，表里交争，故往来寒热。缠绵日久，正气已虚，其邪已由少阳延及厥阴矣。热迫心胞，故谵语烦躁，热劫真阴，则舌绛津干，此时非大救津液，安能遏其燎原乎。|疗法：喻嘉言曰：“治温疟当知壮水以救阴，恐十数发而阴精尽，尽则真火自焚而死。”此论甚中窾要，宜宗其意以治之。故用生地、元参、麦冬为君，以壮水救阴，地骨、知母、莲子心为臣，以退少阴之热，羚角、鳖甲为佐，以泄厥阴之热，银胡、青蒿为使，以解少阳之标。|处方：生地黄四钱元参三钱原麦冬四钱地骨皮四钱知母三钱生鳖甲三钱羚角一钱，先煎银胡八分莲子心一钱青蒿八分|右药煎汤，早晚各服一剂。|效果：服药二日而谵语平，三日而寒热止，始终以此方加减，再服三剂而愈矣。计共服药八剂，调治一星期而平复。|廉按：温疟有二：一得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也。如是者阴虚而阳盛，阳盛则热矣，衰则气复反入，入则阳虚，阳虚则寒矣。故先热而后寒，名曰温疟。二其脉如平，身无寒但热，骨节烦疼时呕，白虎加桂枝汤主之。此案即内经所论之温疟，方从孟英医案中脱化而来，确系实验疗法，非向壁虚造者比。|