曾治龚云从之妇，经信两月未行，医用胶艾四物汤加红花二十余剂，则芒刺满生舌苔，腹膨作泄。人事困倦，身重恶寒，云从来寓求治。予曰：饮食减少，腹膨作泄，属太阴。人事困倦，身重恶寒，属少阴。胎刺干黑，太阳虚不能薰腾津液之所致也。方用芪、术、姜、附，砂仁、桂、苓、故纸，服六剂，而身发大热。吾知其泄旦夕必可止，再三剂其泄止矣。身热渐微，而腹中又觉大热，惟大恐附子太过。予曰：“里阳来复，佳兆也，积阴可化，经当自通。”又十余剂，而人事康复，饮食加健，膨胀俱消，舌苔尽退，经信行通如故。|