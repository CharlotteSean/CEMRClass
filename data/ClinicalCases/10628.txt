0300
东北乡吴姓妇，年三十许，自正月血崩后，漏不止，至十二月初，始邀余诊。谓自春至冬，计大崩六次，至漏下则未尝有一日净，凡昆山、太仓、嘉定、娄塘、茜泾、刘河有名妇科，遍诊无效。余切其脉，沉细紧急如刀刃，唇舌熟白，肌色皏然，小溲热痛，大便燥结，惟粥饭尚可每餐一碗。余思崩漏日久，失血已多，理当色白声萎而脉芤弱，今声音洪亮，脉细紧急，便燥溲痛，非火而何？阴血日少，相火日炽。治宜泻火凉血，火去则阴不沸溢，乃用龙胆泻肝汤，加芦荟、地榆、知母、黄柏两剂，而大便润，小便不痛。继以生地、归、芍、地榆、龟板、知母、川檗及血余、蒲黄等炭，又二剂而漏渐减。再以前方去黄柏、血余，加阿胶、丝绵炭，四剂而漏止，便调，食增。又与人参、黄芪、当归、地黄、龟板、阿胶、知母、续断、地榆、首乌等六剂，适因年关节近而药止。卅年后复遇之，据云，自此即未再发也。|