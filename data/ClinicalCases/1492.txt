仙柯族侄，秋杪内伤生冷，外感寒邪，形盛气虚，中宫素冷，即腹痛作泻，呕吐发热，里证多而表热微。余初作太阴治，用苍术、炮姜、桂枝、二陈、香砂之剂，畏余热药，易医用柴苓汤。至十日，寒邪直入少阴，渐变神昏不语，默默但寐，肠鸣下利，足冷自汗，筋惕肉■，复召治疗，病势已危。主用真武汤加人参、干姜，回阳固脱，众医议论不合。惟秦邮孙医以予不谬，令祖晓齐先生主持，坚托余医。遂以真武本方，加人参三钱、干姜二钱、附子三钱，日投三剂，汗泻稍宁。其时令岳母曰：“药则效矣，奈热不退，何？”余曰：“此证以身热为可治，若不热，则厥冷下利不止矣。故余留热医也。”照上药服至三十剂，历一旬始省人事，筋惕下利方止，询其前事，全然不知。后服理中汤匝月方起。盖少阴病以阳为主，热乃可治也。|