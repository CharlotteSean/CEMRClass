0304
同窗某君，在上海娶妻某氏，生子女各一而亡。妇抚孤成人，使子习贾，能勤奋自立，为之娶媳生孙，虽女尚待字，而家庭和顺，温饱无忧，苦节至此，良为不易。某氏年近半百，一日，忽命其子邀余诊，至则屏左右惨然而言曰：“下体痒极难忍，殆已月余，此症何来，令人刻不能支，望先生有以药之。”余曰：“此乃相火旺盛所致，故两脉弦急而数，左强于右，嫂氏苦节多年，余有治法，幸毋过悲。”乃投以龙胆泻肝汤，下青麟丸二剂，不应。又去青麟丸，加焦川檗、芦荟、川楝子投之，其痒非惟不止，并下注于两股，上窜于腹胁，乃再用生地、龟板、寒水石、元精石、黄檗、黄连、大青、板蓝根、柴胡、荆芥、知母、木通、山栀、黄芩、车前子、冬葵子、乌梅、赤芍等药，增损至七八剂，其痒竟上及颠顶，下至跟踝，总以左偏为甚，日夜不休，痒处阵阵如火烧。某氏几至痛哭求死。余复以生地、龟板、川檗、五茄皮、牛膝、知母等药为剂，调服珠黄，痒始渐退，火亦渐息，如是一月而平。嗟乎！守节之难如此，旌表之所以不可少也。|