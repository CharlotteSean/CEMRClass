0005
先严百泉公为秦邮赵双湖先生之入室弟子，医学精深，宅心仁厚，曾传治疸验方一则。凡湿郁发黄，湿邪弥漫三焦，胸脘闷塞难堪者，用加减宣清导浊汤治之，无不奏效。云：方用赤苓、猪苓、杏仁、苡仁、茵陈、滑石、寒水石。庚戍仲冬，丹徒李雨孙，患黄疸病，其见症与上述相同，延医与药无效，乃乞予为之诊治。予即用前方加川贝、郁金、通草、泽泻等味，以渗湿邪，兼利气分，服不过数帖，胸次已舒，小水畅利，黄亦尽退，旋身体强健如初。爰述此方，以补方书治法所未及，而为海内患斯病者之一助。|