丁未季冬朔八日，予冒大风甚寒，赴召于姻戚家。其病为产后伤寒，表里同病，头痛脊强，腹疼欲绝。急治之，自夕至夜，连与重剂二，彼病全解，而予则病矣。为症头痛身疼，畏寒已甚，合眼则寝，梦则谵语，六脉沉细而紧。姻戚劝速药，予曰：药须用，在此则不可。吾病寒邪重，外伤太阳，内中少阴，两感症也，非麻黄附子不为功。服此之后，必须谨避风寒，在此岂能两便，速送吾归可也。曰：君方谵语，附子乌可用？予曰：此非君所知也。病至两感，太阳之寒自外而内侵，少阴之寒自下而上攻，反将身中自有之阳气，逼入胃腑，拥入心包，所以时而昏睡，时而谵语。是此时之谵语，乃阳气之郁闭为之，非阳明之邪热为之也。解去表里之寒气，阳气一舒，谵语自止矣。但须及今即用，再愈两日，吾病昏沉，他人敢投此药乎？遂闭车门，驰而归。急取麻黄附子细辛汤，一剂而瘥，再剂而痊愈。其余两感之治，亦多类此。大约伤于寒而为寒，则酌加参、姜、桂、附；伤于寒而为热，则重用归、芍、地黄。所以然者，虚邪不能独伤人，必因身形之虚，而后客之。一日之感，由太阳遂入少阴，此固外邪之难防，亦实内守之先弱。惟阴虚于内，身中已有热征，而外邪之抵隙而来者，乃悉从阳化，顷刻而表里俱热。阳虚于中，坎宫亏其真火，而表寒之循俞而入者，乃肆行凌虐，俄顷而内外皆寒。夫阴虚而益以邪热，阴愈亏矣，不补其水，即苦寒并用，何以为化汗之资？阳虚而固以外寒，阳愈微矣，不益其火，即辛甘杂投，何以壮酿汗之用？故治此之法，培本急于祛邪。阳邪酷烈，则顾其阴；阴邪惨冱，则顾其阳。拯衰救微，其大较也。二日、三日之治，皆不逾此。此予所屡试而得效者，固理势之自然，亦古人之成法，非创获也。谨志其略，聊以见两感之症，非不可治，而尤不可不及时而急治云尔。|