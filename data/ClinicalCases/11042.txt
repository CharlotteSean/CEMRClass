0302
河间司李朱思皇长公令方夫人坐孕之月，胎肿异常，喘急不能言，并不能卧者月余。举家徬徨，投药甚乱。一医用人参、白术以实脾。一医改用商陆、葶苈以润肺。相去天渊，益增疑思，邀予决言。予曰：此症似危，脉幸洪滑，产前可保无虑，即应分娩之后，颇费周旋耳。舍前两治，余不过一、二剂，便获安机矣。座中讶出言之易，各言辨驳，予据理折之，曰：胃为清阳之海，肺为元气之龠，故呼吸升于丹田，清浊输化赖于中土。若平素膏梁太过，则中州积热。况胎孕内结，则相火有余，至六、七月以来，肺胃用事，胎渐成大，故胎气愈逼而火愈旺。凑逆于上，喘呼不卧，名曰子悬者是也。兹用参、术温补，则肺气壅塞，若用葶苈苦寒，则胃气孤危，均致变症蜂起。岂非实实虚虚之患乎？疏方用苏梗、枳壳、腹皮各三钱，茯苓、陈皮、半夏各钱半，甘草五分，生姜三片，一帖便能言，再剂则安卧。合门信为神丹，余曰无欢也。胎前喘急药石易疗，恐临盆在迩，其喘复生，虽灵丹在握，不能为也。须预备奇策，调护真元，不致临产涣散，乃可万全。不数曰，产一子，甚觉强健。越两日，喘果复作。惊呆无措，进食亦减常时，此胃土虚而不能生金之象。以大剂参、术、苓、草、五味、肉桂数剂乃安。|