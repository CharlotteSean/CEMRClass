予族中熙斋之女，年十四岁，秋间病寒热，日发一次，至热剧时则鼻中出血，有如泉涌，顷刻盈盏，色鲜紫而厚，日三四次不等。初则有寒有热，继则纯热无寒，热乃不退，精神疲惫，心中烦闷，头眩眼花，身疼不能起床，病者日夕思余一诊，虽死亦心服矣。予闻而怜其幼失怙恃，急往诊之，其脉则左手浮洪而数，按之则弦，右手则浮数而弱，予曰：尔以阴虚之体而受暑热，既重陷入血分，致有此候，尔无恐，两剂可愈。用鲜生地、麦冬、元参、鲜青蒿、鲜泽兰叶各三钱、茜根、桃仁、赤芍、侧柏叶各一钱，茅草根一撮、鲜荷叶一个，煎出，调益元散五钱，与服一剂，便热减血缓，两剂便愈，后为调理而痊。|