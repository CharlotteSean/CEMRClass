常熟某医，以求嗣续故，屡服温热补剂。遂起舌痛遗泄，就商于余。即拟一补益肝肾之方，如熟地、龟板、党参、归身、杜仲、川断、沙苑、菟丝、聚精丸等，连服三剂，舌痛精泄均愈。彼又私于方内加茸附煎服，前病又作，并致尿后见血，忧惧交并，复来索方，具以实情见告。余乃为之详说种子方之原理，解其疑虑。男子以气为主，气充则精足，精足则神完。就君之症，一派阴竭阳亢之象，而失冲和之用。为补牢之谋，当先从填补精髓入手，否则徒使烈火炽张耳。经言：独阴不生，独阳不长，阴阳和而万物生。今君计不出此，宜其败也。|