0602
痘之出也，由肾至肝、至心、至脾、至肺，自内及外，自深及浅。古人治法，有用寒凉者，有用温热者，有偏于清下者，有惯于汗下者，有以脾胃为本、保元为生者，诸家议论，各自不同。后人随时论症，择而用之可矣。惟恐择之不精，用之不当，势必变症百出，转而为危。丁亥，余同邑张阳生考廉嗣子，方四岁，痘后患泄泻，日夕数十次，绵延月余，烦躁不安，呛饮殊甚，纳乳又少，症势颇危。余诊之，脉象细而疾，舌苔薄而黄，知是脾肾两虚，余毒未净，以补中益气汤、六味地黄汤合三黄解毒汤，随症加减为方。一剂，便泄愈十之八；再剂，症平，头面、手足、胸腹，毒发如疽，约十数处，盖正气得理，邪向外达也。主人并延外科治之，月余而愈。论症后，泄泻为元气有亏，烦躁为余毒未净，以其有毒而仍用凉解药，必至肠滑不已，以其气虚，而峻用温热药，必至烦燥更加。余遵古复方之义，多方以应之；一益气，一养阴，一解毒，三者备举，诸症以平，如执一不通，安能竟收全效耶？|