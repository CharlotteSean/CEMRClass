0006
旧冬先有形瘦，今春复加身热，延热已越一月，身热又加形寒，营虚生热，卫虚生寒，营卫二气，昼夜循环不息，营卫两虚，日暮寒热不已。汗生于阴而出于阳，阴阳俱不固密，自汗时有泄越。木火上炎于金，清肃遂为失司，或有喉痒作咳，或有动辄气逆，大便作燥乍湿，小便忽短忽长，大腹常有攻动，甚而噫气矢气。舌苔薄白，蒂丁起筋。左脉细弦而数，右脉小滑且数，细为阴虚，数为阳亢，阴阳久偏，防成劳损，滋阴妨碍脾胃，势难骤进；潜阳务使退热，理所必须，参用壮水涵木，使中土无戕贼之害，复以潜火清金，俾上焦得清化之权。|牡蛎鳖甲龟板炙甘草玄参川贝|淮牛膝苡仁桑叶炒白芍鲜芦根扁豆衣。|