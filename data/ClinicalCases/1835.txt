又治一武生黄姓者，患赤白痢，其症身壮热，饮食不下。医家误用香薷、黄连，痢转纯红，不能起床，起则眩晕。延予视之，其症恶寒发热，头项强痛，微汗自出。太阳风伤卫也，前额两侧连痛者，阳明少阳之表证也。胸膈不开，饮食不下属太阴。目瞑倦卧，少气懒言，属少阴。腹痛拘急属厥阴。余曰：“先生乃六经陷邪皆见之症。宜桂枝、葛根柴胡、以解三阳在经之表。芪、术、砂、半补中开胃，以理太阴。附子、炮姜以温少阴而散寒邪。吴萸，川椒以入厥阴而驱寒降逆。煎服一剂而头痛即止，痢转白而无红。其三阳表证皆退。三阴里寒未减。乃于方中去桂枝、葛根、柴胡，倍芪，术再投一剂，饮食渐进，腹痛略松，痢亦稍轻，于是方中再加山药，芡实，连进数剂而安也。|