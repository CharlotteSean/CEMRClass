0000
姚左。伤寒两感，太阳少阴为病。太阳为寒水之经，本阴标阳，标阳郁遏，阳不通行，故发热恶寒而无汗；少阴为水火之脏，本热标寒，寒入少阴，阴盛火衰，完谷不化，故腹痛而洞泄。胸闷呕吐，舌苔白腻，食滞中宫，浊气上逆，脉象沉迟而细，仲圣云：脉沉细，反发热，为少阴病。与此吻合，挟阴挟食，显然无疑，症势非轻。姑宜温经达邪，和中消滞。|净麻黄四分熟附子一钱藿苏梗一钱五分制川朴一钱枳实炭一钱仙半夏二钱赤苓三钱白蔻仁研，八分六神曲三钱生姜一片干荷叶一角|二诊：服温经达邪，和中消滞之剂，得微汗，恶寒发热较轻，而胸闷呕吐，腹痛泄泻，依然不止，苔腻不化，脉沉略起，太阳之经邪，虽有外解之势，少阴之伏邪未达，中焦之食滞互阻，太阴清气不升，阳明浊气不降也，恙势尚在重途，还虑增剧。仍守原法出入，击鼓而进取之。|荆芥一钱防风一钱淡豆豉三钱熟附子一钱藿苏梗各一钱五分仙半夏二钱生姜二片枳实炭一钱制川朴一钱六神曲三钱大腹皮二钱酒炒黄芩一钱干荷叶一角|三诊：脉沉已起，恶寒已而身热未退，泄泻止而呕恶胸闷。渴喜热饮，心烦少寐，舌转灰腻，少阴之邪，已转阳明之经，中焦之食滞，与素蕴之湿浊，互阻不化也，脉证参合，渐有转机。今拟透解阳明之邪，宣化中焦之湿滞。|粉葛根二钱淡豆豉三钱嫩前胡一钱五分藿香梗一钱五分炒黄芩一钱五分仙半夏二钱枳实炭一钱炒竹茹一钱五分六神曲三钱大腹皮二钱赤茯苓朱砂拌，三钱干荷叶一角|四诊：得汗，表热大减，而里热尚炽，呕恶止而胸脘不舒，渴喜冷饮，心烦少寐，小溲短赤，舌边尖红绛碎痛，苔转薄黄，脉象濡数，良由寒已化热，热又伤阴，津少上承，心肝之火内炽，还虑劫液之变。今拟生津清解而降浮火，邪却津生，始得坦然。|天花粉三钱生甘草五分炒黄芩一钱五分川雅连四分连翘壳三钱朱茯神三钱江枳壳一钱炒竹茹一钱五分川贝母二钱活芦根一尺|五诊：表里之热均减，渴喜冷饮，心烦少寐，小溲短赤，舌红绛碎痛，糜点已起，脉左弦数，右濡数。此阴液已伤，津乏上承，心肝之火内炽，伏热蕴湿交蒸，病情变化，正难预料。仍以滋液生津，引火下行。|西洋参一钱五分生甘草五分鲜生地四钱川连五分川通草八分天花粉三钱川贝二钱连翘三钱白薇一钱五分北秫米包，三钱鲜竹叶三十张活芦根去节，一尺|六诊：热势渐退，舌糜亦化，佳兆也。而心烦少寐，渴喜冷饮，脉数不靖，阴液伤而难复，虚火旺而易升，邪热已解，余焰未清。仍守增液生津，引火下行，药既获效，毋庸更张。|原方加琥珀安寐丸一钱五分，野蔷薇花露半斤，入煎。|