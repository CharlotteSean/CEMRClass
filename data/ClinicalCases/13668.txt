顺天文学赵千里席间偶问余小儿滑精，遍医莫效，何法可治之。余细询病者才交十四岁，情窦未开，又随父书房同榻，屡服固精药，病乃愈甚。余曰：此非滑精也。《内经》云“：男子十六而精通。年方十四，况情窦未开，乃湿热所化，肝脾二经侯也。赵公云：只闻心肾二经或动相火梦遗滑精者，未有肝脾二经以致精滑者。余云：公论固是，非原非精也，素禀肝木旺克制脾土，脾土又失所养，因脾土受伤而有湿，湿则生热，热则流通，所以滑浊之物渗入膀胱而从小便中出也。常有婴孩溺白似精，皆因湿热所化，安得是精乎？席客皆以余为是。次早召余诊，果肝脉洪数，脾脉细滑，用平肝理脾，燥湿化痰，分清之剂，四服而愈。药以柴胡、白芍、苍术、白术、陈皮、半夏、泽泻、赤苓、灯心廿根，空心煎服，二剂即止。|