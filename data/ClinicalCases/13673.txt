0602
中神琴溪|师尝诣某氏，见一小儿肥而笑靥辅可爱，问年生甫三岁。熟视之，私谓主人曰：“可怜有遗毒，若无祟于五官，必厄于痘疮。”主人乃悯然有忧色，曰：“仆固贱愚，未识其恙，徒顾之，复之亦何异乎养尸。先生苟有医方疗之，幸甚。”曰：“非大发其毒，则除之不得，弟数日烦矣。”主人素信师，哀恳请治。即与浮萍汤，二三日果大发疹，匝一身，其密无隙，啼号不绝，日夜无就一睡，即历十日，犹未见其结靥之机。脓血交溢，举家涕泣，以为必毙，乃招师请曰：“毒发如此，疲亦孔矣。闷呼之声，人不忍闻，愿使其得暂睡眠，精气亦舒调乎。”曰：“毒发如此，何足惊恐。”乃以西瓜皮末二三匕，水搅之，涂搭全身，其翌悉干。举家大喜，益神先生。既而夜半急走叩门，师起而问之，则曰变出意外。往视之，呼吸短促，喘迫抬肩，脉微促，于是乎始自知其西瓜皮之陷攻。先以瓜蒂汤，令上涌者二三次，诸症顿退，将就睡，众皆奇之。翌日夜半，前症复发，遂殁。|