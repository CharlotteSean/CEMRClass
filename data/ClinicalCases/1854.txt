勒公相总统川陕军务，驻达州行营时夏秋交际，患痢，治总无效。彼时居停张兰沙太守随营，总理粮饷，飞札代延兼程而往。询其先得泄泻，后患痢疾，便如鱼脑，肠鸣切痛，闻食则呕，已濒于危。简所服皆芩、连、木香、枳、槟、归、芍等剂，有进大黄下药及异功散者，俱疑而未果。余曰：诊得脉虽洪大，按之无力，候至右尺倍觉涩软，由于戎幄焦劳，饮食不节，起居不时，胃弱阳虚，寒伤肠胃，以致下为飱泄，久为肠澼。命火阳衰，不能生土，营卫脾肾大虚之后，亟须参、附尚可回阳。遂用四味回阳饮加白术，连服三帖，痢痛大减。更以六君子加桂、附、炮姜，呕痢自止，亦思食粥。再用补中益气汤加姜、附，间以六味回阳饮，服药旬余而安。|