0000
李，暑症，用伤寒六经治法，致壮热烦冤，头目重胀，喉梗气窒，呼吸不利，舌白不饥。夫暑暍所伤，必脉虚少气，自汗面垢，纵有兼症，大异伤寒浮紧脉象，岂堪例治。迨失治而症加重，本症尚自显然。何者？暑入心，故烦冤；暑挟湿，故重胀；暑犯肺，故气窒不利。叶氏所谓暑由鼻吸，必伤上焦气分，每引经义云：自上受者治其上，法宜辛凉微苦，廓清上焦气分，自愈。黄芩酒炒八分、黑山栀、橘白、郁金磨汁。各一钱、栝蒌仁麸炒、赤苓各二钱、薄荷梗八分、沙参、薏仁各三钱、新荷梗五钱。二服头清咽爽，烦热大减。去黄芩、郁金，加麦冬、鲜藕，渴热退而思食矣。|