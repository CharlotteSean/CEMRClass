王某之父，小便不通，胃不食，小腹胀痛，神气少，舌胎黑，口渴，饮茶十分困难。|云苓五钱桔梗二钱上桂三钱连翘五钱通草三钱银花八钱知母二钱干姜五钱甘草梢五钱黄柏二钱益智仁三钱生白芍二两|三付，服一付小便通，三付诸病去。|李俊注：此癃闭也。《灵兰秘典论》曰：膀胱者，州都之官，津液藏焉，气化则能出矣。此决渎气化之在下者；《经脉别论》曰：脾气散精，上归于肺，通调水道，下输膀胱。此决渎气化之在上者。故小便者，天水气化之合也，有一失职，均可致不利。此症寒水不化，停蓄胞中，少腹胀痛，下失职矣；火炎金热，化源涸绝，口渴饮多，上失职矣。上下均失，此其所以不通也。|脾为胃使，肾为胃关，胃不利者，脾不能为胃行气，肾不能为胃降浊也。黑为水之色，舌乃心之苗，舌胎黑者，土不制水，水来克火也。气逆脉满则神不安，十分困难者，肝正苦急，郁而不泄也。夫心为君火而司知觉，当行尿时，知觉之所至，即心火之所至，各官无不翕然从之。是小便虽为膀胱与肺之职，而司输送者，则心也，若火炎金热，知觉至而火与金皆不至，未见其能通调也。人皆知天交于水则小便出，抑知心交于肾，又为天水相交之前导乎？此症之困难也，口渴也，癃闭也，皆水火不交之明征，未有心火不降而天气得以交者也。薛立斋曰：人之漩尿，赖心肾二气为之输送，洵不诬也。《口问篇》曰：中气不足，溲便为之变。《经脉篇》曰：肝所生病，遗尿闭癃。故治小便不利者，宜详察病机所在何脏，有失而调之使平，不可拘，拘责之膀胱与肺也。|李东垣曰：口不渴而癃闭者，病在下焦血分，得之膏梁积热损伤肾水，无阴则阳无以化也。夫肾为水火之脏，司开合而行化于下，小便不通者，有合无开而化不行也。惟阳主开，惟肉桂能入下焦血分，化肾气以速其开，阳无阴不化，故又配以知、柏之辛苦寒以速其化，此滋肾丸寒热并用之义也。东垣治王善夫一案，腹坚如石，腿裂出水而舌胎不黑，盖气有余便是火，胀甚者，热亦甚，故重用知、柏。此症少腹胀痛，虽不无热，而舌胎黑色，则又为寒，故用滋肾丸而变更其轻重之配合。肺为水之上源，王善夫病虽下剧上轻，然未有治水而不治肺者。知母色白味辛，能清肺金气分，源清而流自远也。至东垣下焦血分宜阴中阴药之说殊未可全信，即以滋肾丸而论，曷尝不及上焦气分哉？此为偏治下焦血分。|口渴而癃闭者，病在上焦气分，宜气薄渗淡之药，以清水之上源，知母味厚，究非肺经专药，故用连翘清心火以导天气。银花、通草清肺热，肃肺气下行以通膀胱。桔梗则升提肺气，开上窍以资下达，犹之滴水器。然上窍开则下窍自利也，此为专治上焦气分。|黑者，寒水之色也，寒水之气能越土上凌而侮所不胜，不但水寒，而土亦寒矣。故用干姜、益智温中厚土，摄水归元而堤防之；茯苓则以伐肾邪，与干姜、益智相辅而行者也。五脏之情，各随所喜，此之谓矣。此为治卑监之土，应崇其堤。|《生气通天论》曰：苍天之气，清净则志意治，顺之则阳气固，失之则内闭九窍，外壅肌肉。夫苍天之气，生气也。在人身为肝阳之气，禀受于天者也。顺之得天者全，故志意治而阳气固；逆之则得天者削，故五行之气皆逆而内闭外壅。此症上下不通，十分困难，正浊气■胀，阳强欲绝之时也。故重用白芍平之，甘草缓之，以强内守而安志意，倘失此不治，一旦溃围而出，阴阳相离，腠理发泄则无及矣。甘草用梢者，并取其泻火达茎，以利小便，一举而两得之也，此为治太过之木不安于位。|《藏气法时论》曰：肝欲散，急食辛以散之，用辛补之酸泻之。夫肝欲散者，木喜条达也；辛补者，阳虚也；酸泻者，阳强也。然《金匮要略》曰：肝之病，补用酸，与经言能勿悖乎？盖从阳则谓之泻，从阴则谓之补，当阳强时，苟不用白芍之苦酸寒以泻之，则不能保其垂绝之阴，以为阳之守，得不谓之补乎？若有补无泻之酸温，则宜于阳虚不敛，又非阳强所宜矣。阳虚辛补治在肝肾，阳郁辛通则无界畔。人生无处无生气，即无处无肝气。阳郁宜辛者，乃欲使生阳之气流行于五脏、六府、十二经脉而不滞。如此方桔梗上开，肉桂下化，干姜、益智运脾胃，茯苓、通草利水道，皆足以疏达肝气，非必从肝而散之也。不惟此也，且须从肝而守之，俾郁遏之阳，随各经辛药之开，但条畅于内，而不消亡于外，而为上工，否则辛能散之，即能亡之，能勿虑乎？凡病除治其偏盛偏虚外，微用通药以畅其机者，皆散之之意。若疏肝不离生气发源之厥阴，疏肝之药不离升阳劫阴之柴胡、川芎，则刻舟求剑矣，非《内经》立言之意也。若夫肺以酸为补者，当在收令不及、开泄太过之候，此症失之过合，惟宜治之以开，即参、芪之固，亦所不可，况酸收乎？|