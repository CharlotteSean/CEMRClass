0303
瓜镇曹实甫令眷，年将三十，产后二日，忽恶寒发热，头痛身疼，医认作伤寒，断食三日，汗大出而热不退，更增烦躁。实甫具病状，问治于镇江何似充先生，何答云：“产后以大补气血为主，虽有他疾，以末治之，药用参、芪、归、术、茯苓、炮姜、麦冬、五味、甘草。”实甫复呈方于前治之医，斥之曰：“老朽已聋瞽失时，此等伤寒热证，岂堪补耶？”又任其专治七日，则愈热愈躁而脉愈大，暮夜相招，脉散大，呻吟狂躁热渴，扬手掷足，几不欲生。予曰：“产后虚烦，急须温补，发药加参。”实甫以何药见示，药竟相同，遂放心与服，服毕即安卧，次日脉敛热退，嘱其仍要加参，实甫惜费不用，逾一日夜，复热躁欲脱，通夜服人参七钱始安，如前参芪归术，调补匝月而起。|