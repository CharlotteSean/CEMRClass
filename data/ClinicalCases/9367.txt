程其相兄令眷，咳嗽二旬，先医作伤风治不效。又医作肺寒，以桂枝、干姜、细辛治之益甚。又一医作痰火治颇安。最后延余，诊其脉三部皆涩，不浮弦，非风也；不细紧，非寒也；不滑数，非火也；每日寒热汗出，鼻有清涕，咳嗽不能卧，右身不能着席，痰涎甚多，又非虚损。初诊未得病情，即前医痰火颇安之药，姑以应之。及出门后，追思其症，应属肺痈。令人取回前药，问所吐痰涎，气味腥甜否，彼令侄追至黄师古兄宅中，答以腥甜。余曰：“几误矣！此肺痈将溃也。”易用苡仁、贝母、甘、桔、桑、杏、麦冬、白芨、银花、防风。服后臭脓大出，间吐鲜血，脉方现数。因前痈未溃，肺胀大，脉反涩而不出，故不数也。病人素阴虚，臭脓去后，便有发热、盗汗等症，易用熟地黄、山药、茯苓、丹皮、紫菀，兼补肾阴，时当酷月，少加人参、五味、合欢皮以救肺金，迨秋气清凉，方获口完咳止。隔年因多食椒姜，其痈复溃，亦如前法治之而愈。|