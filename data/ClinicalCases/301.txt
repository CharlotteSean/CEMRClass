长媳初入门十余日，得温病。呻吟叫号，反侧不安。因新妇，急告其父。其父延一医来，则吾里中丙午茂才也。幼尝同考试，其人玩世不恭，乡党薄之，颇落拓。虽通医理，而所读不知何书，每治病，药寥寥三四味，皆以分计，故获效甚少。请视长媳，出告余曰，痧也。宜服犀角解毒汤。尚觉近理，急服之，痧未出而热如故。又易一医，乃河南武安药侩也，初解药性，立方字常误，胸无墨水，而治病颇有一二效者。适为邻治病，延之来。诊脉不一刻，即出曰，此是痧症，又兼胃寒，故胸烦作呕耳，须用温散。请其方，则平胃散也。余不欲令服，而家中人皆曰，时医常以误效，请一试之。药入口则热几如狂，昼夜不安，实无可处。余乃入诊之，脉极沉极数，而外症甚险。告其父曰，以弟愚见，当是阴虚血热。此热症，非痧症也。如是痧，流连将十日，何无一点发耶。此虽新来，乃弟儿妇，当以私意治之，倘有误，亲家亦相谅也。其父诺。乃以大剂地黄汤易生地，合三黄汤满饮之。二更许沉沉睡矣。又恐余热未清，加蝉蜕、灯芯，四服而热止，病始安。令常服麦味地黄丸，半月痊愈。|