甲申春季，诚济堂王耀庭兄请诊。诊得脉象浮大无伦，两尺沉伏，舌有薄白之苔，平铺满布，咳痰盈碗，喘息肩耸，喉声煦煦然，气短语言不续，小便点滴不通，起卧均不适，举家惶然。余以为湿痰中郁，外感风邪也。大凡人有外邪感冒，初起必有白苔满布舌边，至于舌边无苔，湿苔在中而毛，此乃外邪渐解，或系久病变象。至于杂症，舌苔变现无定，又不能拘泥，不得与外感初起之舌并论也。此症因时交春令，外感风邪，皮毛闭郁。缘风为阳邪，鼓动营卫，触其当令之木火，风火相击，湿痰在中，又因风火冲击而升，不得下降，以致风、火、湿三邪，共犯肺胃，是以异常喘急，证情危险矣。治法用薄荷、前胡、半夏、杏仁、橘皮、淡芩、泽泻、苡仁、石斛、滑石、生草等。一剂平，二剂愈。|