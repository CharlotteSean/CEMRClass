0502
张文卿夫人，年三十岁。|病名：温毒喉痈。|原因：吸受温毒，因循失治，或误治而致剧，于五月初十日，始来求诊。|症候：咽喉两旁肿塞，汤水不能下咽，虽口津亦不能咽，胀塞非常，口有秽气，两旁既肿塞，而其下复溃烂，身热口渴。|诊断：脉息滑数有力，舌苔白腻。盖温毒痰热，蓄积上焦，污血壅阻而成喉痈。治不得法，致肿势日盛，将成喉闭而死矣。|救急之法，当先放血以开其闭，否则牙关拘急，口不能张，呼吸闭塞，神丹莫救矣。乃以刀刺喉内肿处，出紫黑血块甚多，盖皆毒血也。随以蓬莱雪吹之。|金银花三钱紫花地丁三钱淡黄芩三钱川贝母三钱栝蒌皮三钱金果榄三钱鲜生地八钱干生地四钱小川连八分广橘皮一钱|另加雅梨汁一酒钟和服。|次诊：下午复诊，喉内见粘有稠脓。乃以毛笔蘸水洗涤，洗出稠脓甚多，喉肿觉松。复于两臂曲池穴针刺出血，以分毒血上行之势。仍以原方再进一剂，明日大雨倾盆，未及来诊。|三诊：第三日来复诊，则热全退，喉肿大消，能进薄粥两碗，舌苔亦退，又得大便，脉息亦转软滑矣。|金银花三钱川贝母三钱天花粉三钱生苡仁三钱浙茯苓三钱佩兰叶一钱干生地三钱元参二钱原麦冬二钱|效果：接服二剂全愈。|说明：凡喉痈肿势过甚者，皆由污血为患，急宜刀刺放血，万万不可姑息也。|廉按：喉风不吐痰，喉痈不放血，皆非其治也。然其间有必须刺者，有不必刺者。沙耀宗经验方治云：咽喉痛肿者，紫艳未溃，或已溃而未深，而项外漫肿坚硬，痰气壅闭，汤水难容者，急用喉针，在喉之两旁高肿处，刺入分许二三下，咯去紫黑毒血，随时吹药，不致大溃。或用衣针，刺两手大指内侧爪甲根分许，即少商穴也，刺入分许，挤尽紫血，泄肺经热毒。然喉烂可进汤水，或色淡不艳，溃烂过深者，皆不必刺。脉细神昏，毒已内陷者，亦不必刺。此案同外兼治，竟收全功者，由开刀放血之效力也。故专门喉科者，必先熟悉外治诸法，试为节述其要：一要备撑嘴钳，凡牙关紧闭之时，若用金铁之器硬撬其口，必伤其齿。用乌梅、冰片搽擦之法，若又不开，则必用撑嘴钳，缓缓撑开其口，牙环宽而齿不受伤，最为灵妙。二要备压舌片，凡看喉之际，将舌压住，则喉关内容之形色，一目了然。三要备杏仁核弯刀，凡杏仁核肿大，势必涨塞喉关，药食难下，必用弯刀于杏仁核上，放出脓血，则喉关宽而药食可下，且无误伤蒂丁之弊，较喉枪喉刀，尤为便利。四要备照喉镜，察看喉关之内容，能隐微毕显，以补助目力所不及。五要备皮肤针，以便射入血清，急解喉痧之毒微生物，奏功最捷，此名血清疗法，凡治喉痧初起，历试辄验。六要提■以泄毒，用异功散（斑蝥四钱、去翅足、糯米炒黄、去米不用，血竭、没药、乳香、全蝎、元参各六分，麝香、冰片各三分，共研细末），如蚕豆大，放膏药上，贴患处喉外两傍，一周时起■，夏日贴二三时即能起■，不必久贴，起■后，速即挑破，挤出黄水，倘紫色或深黄色，宜用药贴于■之左右，仍照前挑看，以出淡黄水为度；再用大蒜头捣烂如蚕豆大，敷经渠穴（在大指下手腕处寸口动脉陷中），男左女右，用蚬壳盖上扎住，数时起■，挑破揩干以去毒气。七要漱喉以去毒涎，取鲜土牛膝根叶，捣汁一碗，重汤炖温，不时漱喉，漱毕，即低头流去毒涎，再漱再流，须耐心流十余次，毒涎方净。此品为治喉圣药，善能消肿散血，止痛化痰，无论何种喉症，用之皆效，以其能去风痰毒涎也。凡喉症以去风痰毒涎为第一要义，倘红肿白腐，用紫金锭三钱，热水冲化，俟冷，含漱患处，吐出，再含再漱，此法不独能去喉腐，且能导吐风痰。八要吹鼻以通气吐痰，凡喉痧肺气无不窒塞，首用吹鼻一字散，猪牙皂七钱，雄黄二钱，生矾、藜芦各一钱，蝎尾七枚，共为细末，吹少许入鼻孔，即喷嚏出，而吐毒痰；若鼻塞喉闭，必用喉闭塞鼻枣，蟾酥七分、细辛四分、辰砂三分、麝香二分五厘、冰片二分五厘、猪牙皂四分、半夏三分、辛夷四分、巴豆四分去油、牛黄二分、雄黄四分，研极细末，用红枣切破一头，去核，将药少许纳入枣内，用线扎封枣口，左痛塞右鼻，右痛塞左鼻，若小孩鼻小，枣不能塞，或用棉花包药扎塞，亦可，但不能令药靠肉，以免肿■之患；若喉闭势重者，用两枣将两鼻齐塞。治喉痧喉闭，气息不通，命在垂危者，有起死回生之功，较之用卧龙丹、紫金丹、开关各法，不能得嚏，百无一生者，不若此枣一塞，痰气渐松，人事转醒，洵多神效也。九要吹喉以解毒去腐退炎止痛，首用烂喉去腐药（用杜牛膝根叶汁之晒干净末一两、苏薄荷末五分、浣花青黛五分、梅花冰片三分，共研匀，磁瓶密藏，不可泄气受潮，如潮但可晒干再研，不可火烘），以流去毒涎；接吹锡类散（象牙屑焙、珍珠粉各三分，飞青黛六分，梅花冰片三厘，壁蟢窠二十枚、墙上者佳，西牛黄、人指甲焙各五厘，将各焙黄之药，置地上出火气，研极细粉，密装于磁瓶内，勿使泄气，专治烂喉时症，及乳蛾、牙疳、口舌腐烂，凡属外淫为患诸药不效者，吹入患处，濒死可活），以去腐止烂；末用珠黄散（珍珠粉六分，西牛黄三分，京川贝、煅龙骨各四分，煅青果核三枚，共研细末，磁瓶密藏），以清余毒而生肌。十要刮后颈以散毒，于颈窝处，搽真薄荷油少许，用钱一文，如刮痧样，往下顺刮，须千余刮，显出块点，用磁片锋刺破，即以蜞口吮出恶血，无蜞时，则用小吸气筒以吸出之，散毒最为神效。此治喉痧、喉痹、喉痈、喉蛾，及各种风火喉症之第一妙法也。|