经纪人某甲，忘其名姓，年五十余，患淋症，服通利药数十帖，大黄用至两许。延经两月，小溲短数而涩，每日夜起溺一百余次。当溺之时，以头抵墙，极力努挣，叫号呻吟，方得点滴；大便亦如之，肛坠里急，虚坐努责，状如气痢，但下气而无粪。诊脉之顷，仓皇急迫起溺三次，其苦状不能以笔墨形容也。病者自云：火结不通，请重用大黄，以救微命。细按两关两尺，豁大而空，因谓之曰：上非火结，乃通利太过，气陷阴伤所致，非大黄所能为力也。《内经》云：中气不足，溲便为之变，正与此症相合。爰订补中益气汤送吞六味地黄丸，一剂气举，小便减至数十遍，再剂减至二十余遍，三剂后，前苦悉释，改以六味地黄汤送吞补中益气丸，调理兼旬而愈。|