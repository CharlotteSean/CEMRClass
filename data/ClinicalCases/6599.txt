0005
潘世杰，年四十九岁，商界，山东人。|病名：中风闭症。|原因：元气素弱，久患痰火郁积，适中外风，引动内风而猝发。|症候：猝然昏倒，舌强不言，喉中痰塞，噫噫有声，四肢微瘛，不省人事。|诊断：脉浮滑数，右寸尤甚，舌苔黄滑，此内经所谓风癔也。由内风挟痰，闭塞清窍，故猝倒。足太阳脉贯舌本、散舌下，足少阴脉循喉咙、挟舌本，风邪猝中，而其脉不至舌本，故舌强不言，幸身软不直，尚可救疗。|疗法：先用周少川牛黄清心丸，以二参竹沥汤送下，使清窍开而神气自爽，客邪去而脉自至舌本，口自能言。继用外台竹沥饮，搜剔络痰，以清熄内风。|处方：苏扎参二钱西洋参钱半生姜汁四滴清童便一杯淡竹沥一两，和匀同冲调下牛黄清心丸两颗。|接方：淡竹沥两大瓢甜水梨汁两大瓢生葛汁一瓢生姜汁四滴和匀，重汤炖温服。|效果：一剂，神识醒。去牛黄丸，再服二剂，各症减。三剂，语言清亮。终用竹沥饮，善其后而愈。|廉按：此治虚火冲逆、热痰壅塞、猝致昏仆之方法，故同一昏愦颠仆，而病因不同，则用药当然各异也。资生经云，凡中风由心腹中多大热而作，所谓猝中外风者，特其激动内风之引线耳。前哲缪仲淳、顾松园、叶香岩、王孟英辈，多用熄风清热、顺风开痰而效者，良有以焉。|