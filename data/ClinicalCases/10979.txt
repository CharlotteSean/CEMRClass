0302
淑仪女，乙亥怀孕三月，元月廿五日因服劳太甚，黄昏小产，血崩至廿六日午犹不止。来电招诊。知曾昏晕，目瞪自汗，肢强。即嘱先服人参末一钱。迨醒，诊：脉虚大而革，舌白无华。血去阴伤，阳无附丽，欲脱。拟扶元振阳，益阴止血。山萸肉一两（甄权止月水不定），甘杞子五钱，当归头醋炒一钱，川断五钱，杜仲四钱，稆豆四钱，冬虫夏草三钱，生地炭三钱，台参条一钱，生於术三钱，潼沙苑三钱，紫石英三钱，泽兰一钱，益母草汤代水（此方煎时，又烦躁冷汗一次）。廿七日晨诊：服药未汗，崩又循止，心神未安，足厥颧红，脉仍大而不敛，脱势犹在。吉林参条一钱，於术三钱，茯苓神三钱，制附片二钱，生芪皮五钱，川断五钱，杜仲四钱，炒枣仁四钱，当归头醋炒一钱，龟甲一两，冬虫夏草三钱，杞子三钱，料豆三钱，丹参钱半，泽兰一钱。服药后如再冷汗，嘱连服二剂。廿八日晨诊：面戴阳减，足厥已暖，脉大略减。疏方参条一钱，芪皮三钱，生於术三钱，当归头一钱，白芍六钱，阿胶三钱，杜仲四钱，龟板一两，川断五钱，炒牛膝三钱，茯神四钱，炒枣仁四钱，首乌四钱。十剂后，嘱续配十剂，研末，为丸，晒干，每服三钱。竟愈。/|