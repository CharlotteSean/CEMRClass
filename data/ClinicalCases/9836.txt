王恒之弟，大肠下坠十余日未收，作痛，如大便即不了，又下血，食少，神微。|黄芪三两首乌五钱甘葛三钱白芍一两沙参八钱桔梗二钱五味三钱白术五钱苦参三钱苡仁五钱制附片五钱香附三钱|三付，服二付肠收一半，胃口亦利，服毕全收。|李俊注：此脱肛也。地无凭也，天以大气举之。《六微旨大论》曰：天枢以上，天之气也；天枢以下，地之气也。凡天枢以下有崩坠之失者，皆由天枢以上之气不举，如此症是也。然五行之理，木泄金收，坠而不收，则木令之有余可知，木有余则土不足，故食少而神微也。|薛立斋曰：脱肛属大肠，气血虚而兼湿热，缘湿为阴邪，阳虚者，无不生湿，而酒家尤甚，湿郁生热，遂为湿热，热伤阴络，则血内溢，内溢则下血，此症脱肛而兼下血，是阳虚为本而湿热为标也。|虚者，补之；陷者，举之。黄芪、参、术大补天枢以上之气，以为举陷之君；桔梗升肺，甘葛升胃，以为举陷之佐；脱者收之，五味子酸以收脱，使升而获上者，不至溜而复下，此皆下病上取之义也。然安良者，必戢暴；扶弱者，必抑强，否则用力虽多，成功则寡，非其治也。故用白芍平肝阳之不静，首乌敛肝阴之不守，俾木气归原，不复下迫，肾气受益，封藏有度，则脾肺诸药各展其长而无碍矣。|白术、附片苦温辛热，以治阳虚生湿之本，苦参、苡仁苦寒甘淡，以治湿郁生热之标；附子慓悍之性，能鼓阳气上升，凡中气下陷而阳虚者，合之参、芪举陷尤速也。|黄芪、白芍为此方调和金木之主药，故重用，又以香附疏达血气者，合中有开也。|肝气下迫而合有余者，宜平肝而治之以开；肝气下迫而开有余者，宜平肝而治之以合，金木相争之为病虽多，苟能察其胜负所在，而调之使平，无不愈者。此症肝气下迫而开有余，故除补中举陷外，于木则平之，于金则合之也。|第二方遗失，第三方如后：莲子五十个白芍五钱牡蛎五钱玉竹三钱米合五钱枣皮二钱广皮二钱沙参五钱官桂二钱百部三钱大腹皮三钱生姜皮五钱大枣三枚|此方服毕，事事如前，病家极为称赞。|第三方以内守为主，补虚为辅，第一方以举陷为主，内守为辅，第二方补虚与内守并重可知也。兹因第二方遗失，义已不全，姑录存之。|