癸丑四月，桐乡屠甸镇张德祥令正，年八十一岁，患脑铄，医者皆云必死。余视之，疮已溃烂不堪，不卧者二十三日，不饮食者五日，平素体肥，肌已削尽，两耳绝不闻声，脉象弦数。性不喜药，一病至此，亦未尝一药也。诸医皆谓不服药以至于是，余谓溃败至此，尚可挽回者，幸未服药耳。但须从我言，行我法，则五、六十日可以收功，盖疮口已深，须开一孔泄其脓血，若不从我言，则下延及喉，虽有神丹，不可救矣。病家唯唯。遂开一孔，去黑血盏许，脓亦相等。明日头重如失，两耳能听，且进粥碗许。越五日复视，腐肉下半脱尽，新肉已生，细视上半黑处，尚未全死，用物挑起其皮，入药于内，令其每日抽换，果得粘连。凡九十日全愈。其满头之发皆白，而烂处复生之肉，新发皆黑。此人至今尚健，益信享高年者不服丸散。嗣有于某等十馀人，余悉治愈。是此证并无死法。曩上海望族王辑庭之嗣君，年六十一岁，患此证。素识医者谓曰：少忍痛，当为去之。不听，逾旬渐大，适道署延苏州陈某治疾，乃赫赫一时者，遂请视之。进以人参，鹿茸等药，疮已势甚，犹曰未也，乃杀鸡煎汤，煮药以进，一服而口眼皆合，头重如山，证随以败。凡富贵之家，死于此者甚多。始则畏少痛而逆忠言，继则慕虚名而被惨杀，非死于病，实死于医。愿天下人少察狂瞽之言，毋蹈前车之覆。|