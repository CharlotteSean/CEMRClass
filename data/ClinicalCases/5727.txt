吴鸿寿，年五十余，盐城人，春米工作。辛酉十一月，身热旬余，咳嗽胁痛，痰多，吐血二次，色紫有块，且有便血，神糊不清。脉细数而涩，舌红。胸腹肌肤紫点加斑，脐间按之觉痛，溲红无汗。询知素有宿伤，感冒寒邪，激损营络，此瘀血挟伤寒也。谵语亦属瘀血，不能全作热盛阳明例治。宜照挟血例，达邪祛伤，宣络导瘀，并据张璐瘀血发热用川连例疏方。旋复花三钱包、新绛七分、生香附二钱、橘叶络各一钱、单桃仁三钱、当归尾二钱、茜草三钱、刘寄奴三钱、雅连七分干漆炒透、紫菀三钱、豆豉三钱、红莱菔一两、葱白两枚。另郁金五分、石菖蒲根二分、三七三分、赭石七分、雄精二分，研末服。复诊：得汗热减，瘀从便解，色黑如漆，谵语即止。原方去菖、郁，加■虫三分、藏红花一分，研末和服。行血通瘀、热止咳减，又五日愈（此瘀血有神昏之证）。|