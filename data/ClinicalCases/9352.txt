0102
壬午，余治琴川兴福卖糕团者胁骨生痈。疡科谓外肺痈，开刀出毒，四十余日疮口不敛，时流稀脓，家窘，听其不治。余诊之，脉来虚弦兼数，呛咳白痰，咳则稀脓流出，渐成疮劳。幸里膜未穿，与蜡矾丸先护里膜，进以金匮旋复花、千金苇茎汤，旋复、新绛、枇杷叶、生冬西瓜子、薏米、淮山药、石斛、生扁豆、茯苓、川贝、鲜荷梗、橘叶、鲜百合、毛燕之类，肺胃并治。服三十剂，咳减纳增，脓出渐少而厚。先以提脓末药提之，再以生肌等药填之，两月余而愈。所以缓治平淡，久则自然有功。再服毛燕月余，咳止，疮口平复。如此症或医药寒凉温补乱投，或病家性急不信服药，每弃而不治者多矣。|外症与内症看法虽异，其理则同，从中有假热假寒，最难明察。譬如伤寒之戴阳，寒极似热，面红目赤，口燥假渴，索饮冷水，仲景有通脉四逆加猪胆汁汤、白通加人尿猪胆汁汤。如温病之热深厥深，陷入营分，肤冷肢厥，喜热饮不喜凉饮，反用紫雪丹、至宝丹、犀角地黄、白虎、竹叶石膏等汤。此皆内科之假寒假热也。外科亦然，有一种皮色泛红、阴分不足，虚阳外越，服温补肿势渐平，红色渐退。亦有色白坚硬，平塌不起，外显虚象，乃是火毒凝结，气血不能通畅，一服凉散，皮色即红，肌肉渐松。此外症之假寒假热也。此等症最易误治，然细心者断不至误治，究竟有元气脉息见症虚实可凭。余忆十余年前，余姨岳母素有便血，本属早寡多郁，后起悬痈，生于谷道之前溺道之后，先起块作痛。即至孟河诊之，皆云湿热，服苦参、黄柏、薏仁、萆薢等苦寒渗利。数剂后日见其甚。再覆诊，服数剂卧床不起，症势日剧。着余妇代看之，云：皮色泛红，光亮如梨，按之甚热。用田螺水磨番木鳖，调冰片搽之稍安，干则更痛，再搽。后邀疡科诊之，曰：悬痈溃后为海底漏，死症也。合家惊惶。正在岁终有事，无可如何。余曰：素有便血，本属脾虚，虽有肝气兼湿热，肝络系于二阴，补中益气汤最宜。此方之升麻、柴胡，即是疏肝之品，当归是养肝之品，东垣先生曰：治脾不若治肝。木气条达，土气自舒。参、草甘温助脾，白术、陈皮调胃祛湿。余将补中益气本方加茯苓泄其已阻之湿，大剂三服，痛减红退而肿收。再服两剂，而饮食渐增，肿退尽，痛亦止。后服归脾汤五六剂，平复如故。至今十余年，强健如昔。所以补中益气汤人皆云升清，不知东垣先生方中有疏肝扶土之妙。鄙言以为何如。若依疡科用苦寒淡渗利湿清热，此症决致不起。|