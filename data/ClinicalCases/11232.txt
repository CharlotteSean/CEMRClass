0303
刘舜泉孙媳，乙卯夏月产后晕厥，不知人事，时蓐草未离。道中友人及胎产专科皆以为恶露上攻所致，投以去瘀清魂等剂，秽物不行，晕厥益甚。既又改作痰治、食治，皆不效。吾师回翔审视笑曰：吾得之矣，此暑热乘虚而入，急宜清暑，非黄连不可，谋诸同道，皆言血得冷则凝，今恶露未去，若投寒凉，是速其毙矣，呜呼！可师复笑曰：余与舜泉三十年老友，孙媳犹吾媳，命悬呼吸，诸君一误再误，尚可筑舍道傍乎？设有不讳，吾任之耳！舜泉父子、祖孙见师坚决不移，姑请试之，药甫入口，病者厥苏晕止，如出汤火。凡几进剂而恶露出行，众皆惊服无何。舜泉为藩署，邀进留宿。又为傍人鼓惑，皆云：侥幸不可屡图，苦寒终非长策。盖以黄芩易黄连，旋即已之，至夕忽又晕厥，舜泉归询知其故，仍用原方又数剂，全瘥。因是而请其义于师，师曰：人止作胎产治，殊不知天令炎歊，产时楼小人多，益助其热，乍虚之体，触之岂能不病？经云：暑伤心。又云：心主血。心为热冒，自然晕厥，此中暑，而非恶露明矣，又曰：舍症从时，理固然矣。然血热则行血，冷则凝亦古训也。今用寒凉而恶寒反去，其理安在？师曰：热行冷凝，以血喻水，道其常耳，子独不观失血者，有用温暖药而得止，则瘀血者，岂无用苦寒而得，此造化之微。权逆从之，妙理也，安可执乎。乃退而书诸绅。|