广西巡抚张叔丹中丞之媳，幼丹先生之夫人，先病肝气，继病肝风，延经数月之久，变成痛风历节。周身筋脉拘挛，其痛也，或在两肩，或在腕臂腿胫之节间，移徙走注不定，行则同流寇，着则为肿痛，其尤甚者，十指拘挛不能使用。邗上名医延之殆遍，气药风药遍尝无效，适予由浙请假回邗，详参四诊，遍阅诸方，不外行气驱风。其实，肝因血燥而生风，气因络空而窜痛，气愈行而愈横，风愈驱而愈烈。脉来劲急，全无和缓悠扬之态，爰订芍药甘草汤，芍用二两，草用三钱。血充则气和，肝平则风熄。一剂内风定，筋急舒，再剂则指能摄而手能握矣。守服十数剂，诸苦悉释。|