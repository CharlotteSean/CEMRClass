0000
常州旧仆闻金兆，童时病发热神昏，肢厥不语，自丙子年除月初，迄明年元宵。幼科百方治之无效，请治于余。余奇其神昏发厥之症，而能延至四十日之久也。视之，倦卧向里，略无躁扰之象，按脉浮弦豁大而空。乃太阳、少阴两感之症，日久传入厥阴，外热里寒，寒极似热，热为假象，寒是真情，幸其头面无汗，有汗则早已亡阳而不可救矣。|制熟附子三钱炮姜炭三钱上肉桂一钱党参三钱白术一钱炙甘草五分|覆杯即厥回神醒，口开能言。其父狂喜，走告以状。余曰：未也，趋再饮之，不尔将复厥。其父半信半疑，奔而视之，果又厥矣，急煎第二剂饮之，乃复醒，不再厥。正气既回，托邪有权，汗出热亦随退。以食养为调理，月余而康。|