曾治一贵人，患疽疾未安，而渴大作，一日饮水数升。愚进以加减八味地黄汤，诸医大笑曰：“此药若能止渴，我辈当不复业医矣。”皆用紫苏、木瓜、乌梅、人参、茯苓、百药煎生津之药。止之，而渴愈甚。数剂之后，茫无功效。不得已而用予方，连服三日而渴止。因相信久服，不特渴疾不作，气血亦壮，饮食加倍，强健胜于壮年。盖用此药，非予自执鄙见，实有本原。薛氏家藏书中屡用奏捷。久服轻身，令人皮肤光泽，耳目聪明，故详著之。使有渴疾者能聆余言，专志服饵，取效甚神。庶无为庸医所感，亦善广前人之功。|方内五味子最为得力，独能补肾水降心气，其肉桂一味不可废，若去肉桂则服之不应。|