汪济舟，本徽籍，迁居扬州多年，吉安分消盐局司事也。抱病三、四月未愈，就治于余，曰：近半月中口不能食，亦不知饥，精神疲惫，胸闷腹胀痛，大便久闭，烦热多汗，卧不安寐，口渴身倦，诸多不爽，难以言喻，自觉非下不可，诊其脉左弦数，右滑数，尺脉圆大如筋，到指有力，三、五至一止，片刻复来，类促脉而非促脉，舌苔黄燥而厚秽，余曰：此因思虑伤脾，气滞而郁，痰火甚重，枢运无权，气机皆塞，虽用硝黄下之不能通也，若勉强通之，脏真反损，其祸滋深，吾为清热利气，大便不求通而自通，方以枳壳，贝母、桑白皮、黄连、黄芩、知母、滑石、青皮、丹皮、槟榔，磨汁冲服，二剂而便通热退，胀痛皆消，脉亦和柔，惟弦脉未退，为去槟榔、枳壳、桑白皮，加青蒿、白芍、生甘草、生地、丹参，调理而愈。又曰：前服陈姓方内有大黄八钱，便未能通，何故？余曰：吾前已言之，幸大便未行耳。|