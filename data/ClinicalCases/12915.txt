某子三龄，咳嗽日久，囟陷色夺，肌肉消瘦，气喘，喉中介介有声，腹满而实，明是乳食不慎，壅塞肺道，阻遏脾气，以致脾失运化之职，肺之治节不行而作喘也。按囟陷本由真元不足，色夺肉消，显然脾肺已伤。不及早为计，将有久嗽成疳之累，理当固本培元，今标证又急，不得不急治其标，是以前进杏仁、厚朴、苏子、陈、半、枳、桔、茯苓、宜理肺隧，降气行痰。已获小效，旋停药，怠于调理。近又复感时气，不节油腻，遂致潮热神昏，气喘愈甚。昨投人参败毒散，疏散表邪，侵晨复诊，脉洪，舌苔厚白而滑，中心微黄，口渴引饮，胸腹膨胀，但热无寒，此为时气之明征矣。盖瘟邪之气，原由口鼻吸受而入，邪伏募原，加以食积滞于中焦，焉得不加剧也。又细审斯病，根本已损，治虚碍实，治实碍虚，颇为棘手。姑宗吴又可达原饮，以驱疫邪，仍加杏仁，少佐楂肉，苦降消滞，试服何如。然必须另请明眼调治。非管见所能胜任也。|又，昨进达原饮，所下之物皆垢腻痰沫，足见疫邪挟积滞，凝痰为患，非臆说矣。且下后气亦稍平，潮亦差退无如，夜半喘鸣如原，胸满气逆。晨诊脉不静，视其神气萧索，面色■白如纸，嗜卧不食，舌苔光滑，已见虚象。依理而论，疫邪因从下解，宜脉静身凉，胸中自应开旷，乃为吉兆。其不得舒展旷达者，缘久嗽损及中州，运化失司令之权，是为虚痞，非实胀也。本应用枳实理中加蔻、半，温理中阳，以治其本。姑议改进半夏泻心汤法，以伏有疫邪余热未清，此方原从理中立法，能治胸痞不开，且内有黄连、黄芩泄热降阳而和阴，人参、大枣补脾而和中，半夏、干姜分阴阳而散痞，似属至当，古法有诸，非创论也。据某老医言，只一伤寒轻症，则仆所论皆廖矣。然仆非愦愦之流，不肯因循误事，廖承相信之笃，不得不稍|