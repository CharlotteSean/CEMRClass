杨，据云内人产后患儿枕腹痛，医皆认为瘀血，用行血之药仍痛更甚。余诊脉息虚细，系血气俱虚，而非瘀血也。即用殿胞煎（当归、川芎、炙甘草、茯苓、肉桂）以养血祛寒，其痛自止。凡新产之后，多有儿枕腹痛者，摸之亦有块，按之亦微拒手。故古方谓之儿枕，皆指为胞中之宿血。惟景岳先生以此为大不然。夫胎胞既去，血亦岂能独留？盖子宫蓄子既久，忽尔相离，血海陡虚，所以作痛。胞门受伤必致壅肿。所以亦若有块，而实非真块。肿既未消，所以亦颇拒按。治此者，但宜安养其脏，不久即愈。余每遇儿枕腹痛，俱宗此法。无不奏效。故记之。|