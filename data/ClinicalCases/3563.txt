0001
一贵人因恼怒，饮食不思已三月矣。春初患左胁痛不能向左眠，三日后又感暴寒邪风，遂咳嗽，喘急，短气，恶风喜重衣覆身，汗流不止，不时呕吐清水及痰。每偏左卧久则痛而且烦，或饮冷水才觉稍舒，胸膈中脘痞塞，上下气不相通，日夜烦躁，止饮米汤碗许，耳鸣如风刮树，手指肉■振摇不已。予始至诊得两手寸脉微浮而涩，关尺微虚不固。此日大便溏泻三次。其子问曰：“何如？”予曰：“虚劳咳嗽之症。靠左不得眠者，肝胀；靠右不得眠者，肺胀，及咳嗽自汗喘急，俱在难治例。况涩脉见于春时，金来克木亦是可畏，但神气尚未乏极，虽少春夏之脉，而两带浮尚有微阳，小便黄稠而微长，面色焦黑而微有黄气，数件或可皆耳。仲景云：脉虚微弱，下无阳。又云：微虚相搏，乃为短气。又云：微浮伤客热。东垣云：阴虚先亡阳，欲得去，乃见热壅口鼻，为之假热之症。各条所云颇合此症，总得之七情伤阴，烦劳伤阳，风寒入得以乘虚而入。胸膈痞塞，因邪在半表里，又为冷水停凝症。似支结胁侧不能卧，寐觉痛。虽云饮留肝实，亦是元气不充不调兼之。咳嗽喘急，短气自汗，耳鸣肉■、振摇不已，呕吐泄泻，俱属正气已疲，合从止治，虽有表邪，亦惟调其气，使邪自释。养其血，使气自平。用顺气营汤加桂枝，甘草二剂，诸症顿减。但关尺之脉沉涩可虑，易以补中益气汤顺春升之令，补不足之阳，少佐小青龙汤一、二分以和荣卫而散其未尽之邪。又二剂，自汗喘咳呕吐已除，但痞塞胁痛不甚减，更以六君子汤倍半夏、陈皮、少佐木香、白豆蔻，向左右侧卧俱不痛，脸上焦黑之色日渐减耳。而脾胃不实，再制四陈丸以固之。左尺且弱，知肾为胃之关，肾虚则胃之化机未运，又合六味丸投之。六味服之空腹，六君服之日中，四神服之临卧。自此月余而病体霍然矣。|