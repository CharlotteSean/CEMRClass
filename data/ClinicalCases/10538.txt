0300
贡氏。小水闭涩，服导赤散加归尾、赤芍、赤苓、牛膝，得利。尺脉犹坚搏，知必经闭血瘀为患，逾旬寒热腹痛，暴崩紫黑成块，继而鲜红如注，后则淡红如水，或红白相间，淋沥匝月不止，头晕脘痞，粥饮不入，神惫肢冷，脉细欲绝。此阳衰不能摄阴，滑而将脱也。急用四维散加半夏、砂仁、茯神，脉症乃定，后用大补汤而安。|邹氏。五旬外暴崩成块，晕绝而苏，脉虚芤。此虚风扰动阴络也。用阿胶三钱，水煨服，血止。仍用熟地、茯神、白芍、荆芥醋，炒黑、续断、杞子、甘草炙黑、乌梅，取甘酸化阴熄风之旨，寻愈。/|