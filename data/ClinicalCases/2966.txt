0000
秦媳，丙子年三十一岁。七月十一日诊：身热无汗，溲赤，心烦，脉数，舌光红，中剥，阴液亏耗。楼居伏热，兼有蚊毒。用栀、豉、青蒿、滑石、连心翘、竹叶、芦根、陈香薷、荷叶、蝉衣、鲜薄荷。十二日诊：服药得汗不多，头晕，口渴。原方去香薷，加石斛、甘菊、夜明砂。十三日诊：下午热起，鼻灼，溲痛。暑邪内发，舌剥，气阴亏耗。拟川石斛、蒿、滑、翘、竹、荷叶、苇茎、夜明砂、元参、川楝、生甘草梢。十四日诊：鼻灼凛热，小溲犹痛。原方续投。十七日诊：伏热上壅，不能透气，足则厥冷，如袁随园暑疟之征。用生石膏、杏仁、芦根、冬瓜子、绿豆衣、银花、鲜大青。鲜石斛代茶。十八日诊：昨日起伏热冲上胸前，渴饮喜冷，足厥，透气不转，为势甚险，溲赤热痛，服重剂白虎而定。今晨脉数弦少柔，恐热再起，拟蒿芩清胆汤加白虎、导赤、元参心、丹参、竹叶、蒲公、地丁、银、翘、金铃、紫贝出入，并予谢氏除疟母菌中药服之。是日乳胀色赤，故多清散。十九日诊：昨日未热即服药，着重清肝祛暑，肝乘乳胀未泯。翘、银、赤芍、地丁、蒲公英、金铃、丹参、元参、夜明砂、生石膏、花粉、青皮、蚤休、橘叶。二十日诊：起伏渐止，乳胀亦减，即日停药。此纯由伏暑无湿之症，且气阴津液极亏，得未纠缠，幸矣！|