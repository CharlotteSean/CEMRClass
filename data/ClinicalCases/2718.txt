吴太君，文庠候补监大使子益之母也，年六旬。青年守节，操劳茹苦，情志多郁，患心经热疟，经月不已，因初起杂投温补，热聚心胸，不饥不食，疟发于亥，退于午。古人谓，邪深则疟来日迟，气结必胸中朦混，是以发时神昏谵语，腹内烧甚，但病经匝月，人事虽沉困已极，而脉象仍弦而有力，以病因再四谛思，其为热痰乘心，实属无疑。且口甜，《内经》称为脾瘅，乃脾胃伏热，中焦困不转运可知，岂可复投血分腻滞之属？昨宗仲景半夏泻心法，加胆星以助半夏治痰热胶固，又加郁金凉心热，散肝郁，已获小效。兹以原方再加枳实六分，破其蕴结，必臻其效，勿以衰年久疟，总宜补剂，据理而推，此不治疟而专清其源，疟必自除矣。|又：疟止复作，因遽进劳腻，据述胸中痞塞，饮食下咽入胃，阻格不化，是以不敢进食，此为食疟也，用平胃散加柴、芩，二剂疟竟又止，复投一剂，去柴、芩，加白蔻仁、茯苓，则胸中旷然，加餐纳谷矣。以业经五十余天之病，中多反复，时发虚汗，昏冒肢痹，非审证的当，焉敢进平胃、柴芩克削清邪之药，若纯进补剂，则不但其疟不能遽止，定然邪留正伤，为患不浅矣。|时医不知病源何在，见其年老，疟发已久，即用补剂，案内前非治疟，而疟止，复因其茹荤太早，疟复发，放胆进平胃、柴芩等药，二剂亦止，是得力于四诊法要者。寿山|