0103
唐君省之之太夫人年六旬余，患上搭疽。王君祥熙之太夫人亦六旬余，患对口疽。均属肿平软漫脓稀，为疮家恶候。且俱见纳少肢麻，神疲倦语等象。余以病者年高体乏，深恐正不胜病辞之。病者坚欲余诊，乃勉为之立方，苏梗三钱、制蚕三钱、角针一钱、芪皮四钱、当归三钱、赤芍三钱、米仁四钱、橘皮一钱、半夏三钱、茄蒂钱半、菌脚钱半。三剂之后，始转肿起坚硬脓稠。复以冲和散敷之，及黑虎膏贴之。又以恶苦不愿服药，乃专事外法，并用红花、当归、苏叶、木瓜敷之。未及半月，即得腐脱完口。|