痢疾之痛在少腹，以其大少肠俱在少腹也。木匠陈辅廷子，孟秋腹忽痛。一盐商乃廪膳生，书方送人。人意其医道必通，求方者众。予偶见方内有桂、附、炮贾，问其证，乃云少腹痛。某以为阴寒，故发此单。予思盛暑而服大热方药，若少有不慎，则杀人於俄顷矣。予为亲视，乃痢疾将发而未出，遂用导滞汤一帖，血痢乃出，后以痢药收功。盖医道贵明理博学阅证，三者缺一不可。儒者固明理矣，奈少博学、阅证何？又有痢疾已发而小腹痛，大腹更有未变痢之食滞而作痛者，又当以导滞汤加桔梗、厚朴、青皮治之。外此更有大小肠痛，并少腹冤热诸证，皆不可用热药，医道岂可轻视哉？|世医动以虚寒二字连说。谓虚而即继之以寒，温补不效，辛热随之。在他证，此法或有不可用者。惟在痢疾用导滞芍药等汤，七日不效即当温补，温补不效即当继以姜、桂，此古人言之谆谆，实有至理不可移易。而孰知有不尽然者。缪姓季秋患痢甚剧，五色皆有，胃饱闷不食，呕痰，身热，脉浮数。医先未用柴胡，而遂投以导滞芍药等汤，重用生大黄不效，所更之医皆模棱之药。至一月后，痢虽渐减，终不霍然。延予视之，其少阳之邪虽经屡下，犹未深入肠胃，身渐恶寒，将转疟矣，而脉滑数犹不大虚。予以补中益气汤，倍柴胡、去当归、加白芍、术、香、半夏、赤茯苓、泽泻、猪苓二帖，疟痢皆止。但内热复作，仍思冷饮。以前方去木香、半夏，减柴胡，重用生白芍又二贴，诸证皆愈。盖因少阳之邪未从表散，郁火至今犹在，虽应仍兼以火，故凉补则效，热补则他证复起也。若执以久痢当用姜、桂，宁不败事乎？|