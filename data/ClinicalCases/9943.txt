曾治江西徐茂松患阳痿，来寓谓余曰：“愚贸叙郡，以勤劳颇获蝇头利。三十方娶，未数月而阳忽痿，饮食无味，精神衰减，松虽不肖，亦知不孝有三，无后为大。如此景况，命恐不保，焉望嗣乎？敢求先生怜治。”余遂与之酌一方，芪、术各五钱，姜、桂、附、半各二钱，砂、蔻、吴萸、川椒各一钱。服一剂。阳物出而不举。又服一剂，举而不坚。改用干熟地一两，白术五钱，山萸、杜仲、枸杞各四钱，远志、巴戟、苁蓉、茯神各三钱。熬汁冲香甜肉桂末一钱，服一剂而阳起，三剂而阳强矣。此方用热药于补水之中，则火起而不愁炎烧之祸。自然煮汤可饮，煮米可食，断不主焦釜沸干，或虞暴碎也。继服强阳壮精丹，用干熟地、嫩北芪各一斤，当归、白术各八两，巴戟天八两，麦冬、柏子仁、覆盆子、枸杞子、虎胫骨、嫩鹿茸、附子、肉桂各四两，白蜜为丸。服一料而阳强势举，饮食健旺，步履如旧，连生二子。|