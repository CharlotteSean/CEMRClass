0602
金占凤之孙年十二，忽腹痛，表无寒热，脐旁有痃气，如梗两竹状，四肢背胁，凡关节处，发红晕如沙碛，脉左右弦急，时时呼痛。余曰：“此儿在塾读书，何以得此病？”问其家亦不知因。余只得以腹痛方治之，用炮姜、吴萸、乌药、木香、延胡、沉香一剂。明日来邀复诊云：“痛已大减，惟红晕更大，腹硬已退。”余至，见其宅上小童十数人，遂一一询问。一童云，前面河端，氽一死狗，胖大异常，诸儿以竹杆撑出，金家儿以竹触破狗腹，其臭无比，诸儿闻臭远走，独伊必欲推至河中。余曰：“是矣，此病名曰臭毒。”余教一人用针，刺其红晕之边出血，再为用藿香、茅术、青木香、川连、荆芥、川朴、银花一方，嘱服二剂而愈。|