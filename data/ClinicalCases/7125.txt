黎云涛别驾，南昌县学定叔广文之尊翁也。岁庚戌二月，亲友家邀饮，酒阑进参汤一瓯，归途遇风雨，至家微觉憎寒，渐觉胸闷，呕吐痰水。某医辄用生于术八钱，半夏三钱，蒙桂三分，炙草八分，连进五剂，呕如原，胸愈满。更医又进补中益气数剂，竟成噎膈反胃不治之症。延至六月念二日，始召余诊。初诊，得两寸浮弦而中坚，两关脉中弦而虚，右尺弦直而滑，按脉而论，弦本为饮象，仲圣云：弦为胃减。病经数月，饮食下咽，旋即带涎沫吐出，近则全不纳谷，此胃阳败极之征。视其舌苔厚白而滑，口淡频频欲吐，又明是中寒胃冷之标矣。又肠鸣声达四座，大便如常，原属脏寒，聚有水饮，汨汨而作声，饮邪滔天而上冲则逆呕。是以古人谓饮为阴邪，胸中阳位非离照当空，饮邪莫撤，至小水虽赤而短缩乃中气不足，溲溺为之变实，非挟热而数也。且八十老人，精神困惫而心志清明，语言清朗，生机一线或在是乎？不然，恶闻谷气，则胃气已损之至矣，安可久延乎？内经有云纳谷者昌，失谷者亡。此时若不急急大扶胃气，以温中暖土为治，则失之远矣。仿许学士椒附通阳，参姜温胃之意，拟以呈政高明，方具后。|人参川姜蜀椒附片白蔻丁香云苓广皮|晚间吞半砂丸二钱。|又：前方去广皮，加桂枝一钱五分。|以后数案未录，因斯病不起，辞医再三，后广文告假省亲，专舆复召，勉为一诊，决其死期已速耳。|又：七月初五，除已论不赘外，据今诊，左脉虽略平缓，无如胃脉躁疾，胃气全无，加以形神顿改，无庸议方，广文出郭羽可内翰，论释拙案长幅，其高见卓识，真为名言可佩，因遵其意，再拟一方，明知绝证难挽，聊尽人事而已。|