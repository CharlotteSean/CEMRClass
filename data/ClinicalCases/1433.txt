0000
熊树滋，年四十，患大头天行症。初起憎寒壮热，医以桂、麻、羌、防发表，不效；继以大，小承气加郁李、桃仁、攻下，不通。以致头面渐加肿盛，目不能开，气喘不食，渐至危笃，始延余诊。一医在座，询余曰：此何症也？何以叠进承气，终莫能愈也？余曰：君误治矣。东垣曰：夫身半以上，天之气也；身半以下，地之气也。此邪热客于心肺之间，上攻头面为肿，以承气汤泻胃中之实热，是为诛伐无过，以致如此。医者哑然。余用普济消毒饮子二剂，两目能开，面肿亦略消，稍能纳粥。令再服四剂，肿消热退，惟模糊不寐。后以育阴清邪而痊。|此病治之不速与治不得法，十死八九。寿山。|