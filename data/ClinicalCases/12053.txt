0502
乙卯，余侧室费氏，患喉痛。余因在荷岭陈宅诊病，淹留数日，店伙不明寒热，谓喉痛总属于热，开手即用元参、甘、桔、牛子、芩、连之类二帖，及吹清凉药末，其痛益甚。迨余回寓，见其形寒面清，气喘溏泄，视其咽喉不红，右边微肿。诊脉微弱，知为肾伤寒证，误服凉药，以致身寒异常，加以桔梗载气上浮，致令气喘急迫，且少阴伤寒喉痛，乃久伏寒气而发，故先发头痛，次必下利，余用姜制半夏二钱桂枝二钱甘草一钱生姜五片同煎，侯略温徐徐呷之，一剂寒除痛缓，再剂霍然。姑记之，以为捡方治病者戒。|按：诸病皆有寒热，何止喉痛一节，有热无寒，苟能临症细审，病真处悉见，自然药与病合，不致枘凿。譬如此症，只服半夏散及汤二剂而使其病悉除，其妙何可胜言哉？|《内经》曰：寒湿所胜，平以辛热，佐以甘苦，半夏、桂枝之辛以散经寒，甘草之甘以缓正气。|