0005
学山公|方裕远政，寒热如疟，柳仁和以解肌清热之法治之，数剂后，神昏口噤，手足拘挛。有蔡松涛者，江宁人也，近居吾乡，新与方结为秦晋，迎归调治，见热危急，束手无策，遂辞去。于是遣使相招，进诊时，力持其手，乃可切脉。观松涛所定药案，议论似是，用药实非，犹以一杯水救一车薪之火也，安能起一生于九死哉？即索笔纸，立书数行，大约谓风寒湿三气，杂合难解，正虚邪盛，以至此极。当遵太阳刚痉法，用桂枝、天麻、钩钩、秦艽、木瓜通其经络，茯神、菖蒲、半夏、甘草、丹皮开其心神，频频灌下。半日人事稍清，三宿手足亦舒。见胃虚神困，加人参、归身，平调剂。裕远以为无事，不复医治。半月后神呆气滞，语言恍惚，就商于予，为用清心消痰之药，遂获愈。|