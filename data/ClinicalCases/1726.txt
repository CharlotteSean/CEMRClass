0000
陈永吉，年十八，住汕头。|病名：伤寒热厥。|原因：初夏勤劳过度，伏热体痠，勉从苦力运动，意欲因出汗而免药，至晚遂发头痛。医用石膏、生地、麦冬之类，越三日而病剧。|症候：手足厥冷，不省人事，耳若无闻，头不着枕，面色及唇皆白，惟指甲红活。|诊断：脉左右俱伏，切诊已无可考，寒热从何分别，况症属危急，热药非可轻试。即嘱其兄取冷水一大怀，扶之令饮，一服而尽。遂知其口渴伏热，热深厥深，误服阴凝之品，遏热之所致也。|疗法：达郁通阳，泄热宣痞，方用柴胡疏其木郁，芍药通其阴结，甘草和其中气，枳实泄其痞塞，加木通宣其伏热，红花行血脉之瘀，黄芩清三焦之火，内解外达，血脉畅行，阳气舒畅，而热厥自愈矣。|处方：川柴胡钱半杭白芍四钱粉甘草八分炒枳实二钱汉木通钱半苏黄芩二钱藏红花七分|效果：一剂知，二剂已，静养三日，而能如常作事矣。|廉按：寒厥用四逆汤，热厥用四逆散，研究伤寒论者皆知之，所难者辨症耳，一经药误，寿可立倾。前哲成无已、喻嘉言、陆定圃辈，多所发明，爰为节述其说。成氏曰：凡厥若始得之，手足便厥而不温者，是阴经受邪，阳气不足，可用四逆汤；若手足自热而至温，从四逆而至厥者，传经之邪也，四逆散主之。喻氏曰：凡伤寒病初得发热，煎熬津液，鼻干口渴便秘，渐至发厥者，不问而知为热也，若阳症忽变阴厥者，万中无一，从古至今无一也。盖阴厥得之阴症，一起便直中真阴经，唇青面白，遍体冷汗，便利不渴，身倦多睡，醒则人事了了，与伤寒传经之热邪，转入转深，人事昏惑者，万万不同也。陆氏曰：厥有阴阳二症，李士材谓阴厥脉沉弱、指甲青而冷，阳厥脉沉滑、指甲红而温，余谓阴症似阳，未可以脉沉弱、指甲青冷为凭，凡症见烦躁欲裸形，或欲坐卧泥水中，舌苔淡黄，口燥齿浮，面赤如微酣，或两颧浅红，游移不定，言语无力，纳少胸闷，渴欲饮水，或咽喉痛而索水至前复不能饮，肌表虽大热而重按则不热，或反觉冷，或身热反欲得衣，且两足必冷，小便清白，下利清谷，脉沉细或浮数，按之欲散，亦有浮大满指，而按之则必无力，是宜温热之剂，药须凉服，从其类以求之也。似此辨别，至为精审，学者宜细观之。|