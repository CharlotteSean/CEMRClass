0000
日前诊视，拟属质亏受暑，热伤胃阴。诸呕吐酸，皆属于热。商仿黄土稻花汤，养胃涤邪，服药呕减热缓，惟舌腻未退，脉急未和，寐仍欠逸，心烦体躁。正虚邪留，辅正兼理余波，治法固虽不谬，所嫌热久呕多，形倦不支，目阖少神，不独伤阴，亦复伤气。不患邪之不除，而患正之不守，未可以呕减小效，恃而不恐。|昨夜仍不安寐，今日巳刻，陡然神昏齿噤，状类痉厥，舌苔黄腻，反甚于前。证虽多朝，伏邪未透，本体向亏，况经三候之久，驱辅两难。暑喜伤心，风喜伤肝，入心则昏迷，入肝则瘈疭，其危若此。姑订甘露饮合乾一老人汤，养正涤邪，稳持不变，庶可转危为安。|夏暑内伏，秋时晚发。前见热势鸱张，不得不为清凉，复虑正气不胜，兼佐养阴固本，以杜痉厥脱变。其热朝轻暮重，口渴心烦、舌黄欲黑，足征内热燔灼，若非急为徙薪，必致焦头烂额，幸得热退，方许坦途。质亏伏暑，病经多朝，邪热虽减，正气更虚。自云：心中焦烦，口渴嗜冷，固知邪热未清，然形倦如此，清凉又难再进。前案所谓不患邪之不除，而患正之不守，洵非虚谬。原知邪实正虚，未敢直行扫荡，无如邪热蕴炽，舌苔欲焦，神迷欲厥，所商养阴固正，清热涤邪，睹斯证状，邪未净而正欲倾，将何图治耶？复脉生脉合参，再望幸成。|昨订亟固真元，以拯危殆，夜来狂叫晕汗，黎明神识渐苏，脉大稍敛，面赤略退，舌苔仍黄，口仍作渴，头额手心尚有微热，倦怠依然。惟询问病原，略能应对，较昨昏沉形状稍好。质亏载邪，纠缠四候，正虚固不待言，余烬似乎未熄，苦寒虽不投，甘寒尚可取用。|证将匝月，危而复苏，虽属伏邪粘着迅速难驱，亦由正气不充，无力托达。凡治质亏加感之病，起初最难着手，不比壮实之躯发表攻里，邪去病除之为易也。神明清爽，似属转机，然肌热未退，大便欲圊不解，固非实热为殃，亦缘虚焰不熄。仍议育阴固正，濡液存津，阴血下润，便自通耳。|养阴濡润，便仍未圃，热仍未净。病人自言心烦，口渴喜吃生冷，总属热久阴伤，津液被劫。虽仲景有急下存津之法，现在正气动摇，焉能商进？考诸张介宾及高鼓峰前辈所论，伤寒温暑，热甚伤阴，舌黑便闭之候，悉用左归、六味、甘露等方以代白虎、承气。见效虽迟，稳当过之，谨宗其旨。|病候缠绵，变幻不测，刻诊脉软，形疲气坠，都系虚象。外热已轻，舌苔既退，内热料亦无多。大便未圊，腹无苦楚，听其自然。知饥啜粥，胃气渐开。一意固本培元，当此九仞，加意留神为上。|戊子夏，徽郡蛟水暴涨，横流泛滥，田庐人畜，到处被湮，歙休尤甚。公奉委往勘，暑湿烦蒸，感伏膜原，交秋疾作。始而寒热似疟，继则单热不寒。吾宗思敏翁为治两旬，大热已退，日晡微潮，拟属邪去正亏，转为养阴和胃。越日寒热又作，以为感复，辅正驱邪，病状如故，神形益疲。度其恙久，阴阳两虚，连投补剂，寒热总不能止，嘱邀予商。予进署时，公寒热正发，卧榻呻吟。诊毕，思翁适至，谓予曰：“燕公祖之恙，吾看多次，愈而反复，烦子酌之。”予曰：“顷诊脉象，数犹带弦，热时口犹作渴，是属秋时晚发，感证似疟之候，大局无妨。但恙久正气固虚，余波似仍未净，过补恐其腻邪，过清虑其伤正，酌以辅正剂中微寓和解之意，邪退而正不伤，斯为美也。”思翁称善。遂令疏方，药用首乌、人参、当归、茯苓、甘草、料豆衣、扁豆壳、陈皮、半夏、糯稻根须，引加鲜姜、红枣，另以井河水各半煎露一宿，明早温服，后旦再议。届期复召，询其家人云：“昨服药后，寒热未来，夜眠安稳。”入室公起坐就诊，笑曰：“疟魔已被君驱去矣。”复与思翁斟酌加减，不旬日而愈。公善画山水，有倪瓒之风，惜墨如金，求之不得，病痊后，亲绘一箑赠予，并序其事。|