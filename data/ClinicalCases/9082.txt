0008
和尚微明，号德清，龙泉庵主持。乙卯十一月中旬时，其徒某来延余诊。云昨日日间有歹人三名到庵闲逛，往灶厨窥探午餐之菜粥，各僧出外做功德，惟主持及小沙弥一小童晚间均食此粥，倏觉头重神昏，蓦然欲跌。余诊微明时，神事不清，语无伦序，脉则弦洪，舌大而胖，言謇，口渴不已。察其情形，实中迷药之毒，尚非中风。惟屡次跌仆，惊魂未定，露卧地上，未免受寒。即疏桑叶、苏梗、郁金、赤苓神、竹茹黄、黑豆、荠苨、甘草、黑山栀、蒺藜、丹皮、天麻、石英。另用朱砂安神丸七钱，绢包入煎。并以绿豆、银花重剂，煎汤代茶，兼用煎药。服后，舌大、口渴均减，神识亦清。备述前日晚餐后，跌多仆地不苏，至左手亦痛。嘱其另贴膏药。原方增损，改加养胃通络之品。数剂，胃旺起床，行动如常。惟言语嶙峋，左手痠热。丙辰春仲，予养血熄风之方，如归、芍、黑豆、玉竹、首乌藤、桑寄生、蒺藜、甘菊、豨莶、片姜黄、独活、丝瓜络。另用回天再造丸，化服半丸，为通络之引导。因年老血衰，恐日后真有暗风卒中耳。|