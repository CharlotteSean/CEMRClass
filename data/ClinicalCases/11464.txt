0303
郑福龄君夫人，年十八岁。民国十四年八月一日诊。|病名：半产痉厥。|原因：怀孕已达五月，近于旬日之前，初患寒热似疟，服安胎治疟方，如归身、白芍、川芎、熟地、艾叶、柴胡、黄芩、白术、生姜、红枣、川贝、半夏、阿胶、苏梗等药，出入数剂，以致暑湿邪陷，于廿七日竟而半产。身热不退，连进生化汤二剂及益母膏、糖酒胡椒等，辛甘增热。于三十日，遂致猝厥，次日急足进城，邀余诊治。|证候：面赤不语，目瞪神呆，角弓反张，牙关紧闭，自汗溱溱，恶露不行。|诊断：脉象沉涩，牙关紧闭，不能视舌，阅所服药方，始误于甘温安胎。继误于产后温药逐瘀。夫孕妇之病，先应详究其因，如外感六气，而胎不安者，先宜去病，即是安胎。若母体虚弱，不能养胎，使子不安者，则调理孕妇，即是安胎。非执胶艾汤及黄芩白术为安胎圣药，而可统治百病者也。要知邪若得补，势更猖狂，热迫胎元，能不坠乎。且产后逐瘀，亦非生化汤及糖酒椒面一法。若产前感有暑湿之邪，更不宜服此甘温之品，须详辨其血分寒热，宜温宜凉，及有瘀无瘀，宜养宜破。今暑邪得补，热炽坠胎，生化逐瘀，迫邪入里，痉厥一昼夜未醒。脉象沉涩不起，其证已臻危境。经曰：血之与气，并走于上，则为大厥，气复返则生，不返则死，勉拟局方紫雪丹，以开其闭，能得神识渐清，始克有效。|疗法：用局方紫雪丹，开闭醒神清热。|处方：局方紫雪丹五分冬雪水灌服|次诊：八月二日。紫雪丹服后二时，神醒，汗出颇多。今按脉象滑大，舌淡红苔灰。两耳失聪，便闭恶露未行，姑拟清透血分伏邪，从少阳而出，能得转疟，则病始有出路。宗许叔微柴胡地黄汤法，合局方紫雪丹治之。|次方：柴胡一钱黄芩二钱西洋参二钱生甘草一钱制半夏三钱桃仁三钱丹参三钱天花粉三钱杜红花三钱鲜生地四钱紫雪丹五分灌服|炳按：半夏太燥，鲜生地宜合捣生锦纹八分，能祛瘀热下恶露。|三诊：八月四日。二日夜半，牙关复紧，手足震动，当解燥矢。今晨复下一次，臭气颇盛，神倦头汗。脉缓，舌苔黄厚腻。伏邪有外达之象。拟清血海积瘀法。|三方：西琥珀一钱丹参三钱辰茯神四钱全当归三钱益母草三钱炙甘草一钱荆芥炭一钱西洋参二钱桃仁七粒杜红花三钱炮姜二钱桂枝一钱|炳按：炮姜太燥热，桂枝太温燥。|效果：服后，神清病差，化疟渐愈。|炳按：此证未产误温补，已产误温药逐瘀，病本于热，一再助热，以致转为痉厥重证，后治合宜，得庆更生，亦云幸矣。|