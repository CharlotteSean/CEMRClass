培继楼同学庠友方恒绥一子，麻疹隐而不出，形症甚凶，邀予治。见其面色惨白，口气微冷，唇舌淡白，大便泄泻，即用八珍汤一服，额稍见点。恒绥因姪前麻疹，殒于泄泻，力迫止泻。予曰：分利更虚，不允。见口吻间觉以泻关性命，勉强用五苓散，果止。而额上红点即隐，又用十全大补汤内托，外用葱酒蒸引，卒不透发。予值事往郡，蹑后札示，皮上每发一泡，破即成黑窟，附他医攻毒方单。予札复曰：肌肉脾属，破即成窟，乃脾虚之极，何可攻毒。惟用六君子汤，顾碑为主。果效。此望色审窍，万无一失，分利虚脾，即此可见之一验也。|