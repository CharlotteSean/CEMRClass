0302
扬毓斌|陈茂才在芝尊阃。妊娠八月，病角弓反张，手足抽劲，目证无光，口噤齿燥，头摇，舌短焦黄，面色纯青，人事不省，医药不应。延访及予。比至，则群医麋集，持论棼如。予按脉弦细微数不匀。大便素溏。两日来，小溲全无。考孕妇面青舌焦，子母两殒，细绎良久。一线生机只在四肢温润，唇色不燥，脉不劲大耳。土气虽弱，尚未全受木克，但脾肺之气甚弱，用苦寒清降直折风火，恐非脾肺所喜，且苦能化燥。用凉润息风，又恐重伤脾阳，且雷龙之火得火愈炽。缘前方内用芩、连、丹皮、麦冬、龟板、鳖甲，故议及此。或谓胎已伤，非下去死胎，如何可救？予曰：“脉已沉陷，再用峻剂下胎，正气不随之俱去乎！又或难之，曰：死胎留腹，当作何治？予曰：胎产全恃气血运送，今气血虚弱，无力送下，再重伤其气血，不速之毙乎？鄙意但使症减气复，胎自不击而下，何可行险自误。因拟一方如左，候公订，或又曰：此药大半服过无效。予曰：前方份量太少，且药杂多牵制，故自不应，或谓并数剂合算，亦不为少。予笑曰：譬诸一餐饭，分作数日食，饱乎？否乎！众始默然相引而散。时癸已仲春。|生牡蛎四两白薇八钱鲜桑枝五钱大生地一两细木通二钱鳖血炒柴胡八分黄芪五钱黄白菊花四钱香谷芽六钱稆豆衣五钱|明日不见来延，心疑症或败矣，为之不安者数日。越五日复延，据称十五日服尊方，逾半日人事遂清，能言能食，病愈六七矣。未便再渎，且尊方大效，业有成规，遂令前医接诊，每日两次药，亦两帖。不料四五日来，病又如初。予曰：古方古法且不可泥，何况偶中，如何可法？接诊人未免不知活变，但鄙人前治不验，而不见信可也。既验矣，尚怀疑自误，得非命乎？如此大证多延一日，正气多受戕一日。予不任功，亦不愿代人任咎。力辞不获，转念生死关头，倘有挽回，亦一快事。因偕往，见外势较轻，而脉益微弱，搐搦，惊恐怖啼数作。此心神内亏，魂魄不安，雷龙游火不能归宿。因之金木两刑，啼哭乃金不肯受木刑，愤气欲伸，木气亦籍以疏解。大是生机，于是有拟用人参者。予以今时人参多伪不足恃，且此时自以镇补心阳，收摄雷龙游火为急务，非门面套法可以济事。方用：|醋煅紫石英三钱真阿胶三钱炙甘草八分五味子五分上桂心五分生牡蛎二两炒白芍五钱煅龙骨三钱白术四钱炙黄芪五钱|二十一日，诸症减半，入寐神怯不安。肝气欠舒，前方去阿胶，加抱茯神一两，合欢花二钱。|二十二日，诸恙悉平，惟便溏不除，饮食不香。|白术三钱炙黄芪三钱生白芍三钱五味子七粒煅龙齿三钱煨木香五分醋煅紫石英二钱牡蛎三钱桂枝一钱炙草一钱谷芽三钱煨生姜一片|二十三日，诸恙全愈，啜粥加倍，精神大长。用四君子加龙齿、牡蛎、白芍、陈皮、谷芽调之。二十四日辰刻，气顺胎下，产母安然无恙，饮食有加焉。向非病去正复，调治得宜，安能保泰若此。生死关头，间不容发，抑何险哉。弥月安健如常，为之一快。/|