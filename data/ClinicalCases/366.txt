王姓某病温失治，卧床两月，奄奄一息，转侧俱废，语言不能，瘦骨锋棱，形如烟熏，无生理矣。予适过之，诊其脉，许以可治，其家迟疑未敢信。书方促令市药，曰：止此一方，服二三剂，必以汗解无疑也。此病若死，天下无不死之病矣。越三日，复过其居，问之。曰：愈矣。服一剂即转动能言，频进汤粥；再剂微汗，自觉无病，今日已能坐起矣。问：此病待尽二十余日，唯一息未绝，求医卜神，皆言必死，君何以知为可治？予曰：此理在脉，难以明言，前曾下过否？曰：下过数次，日益沉重。予曰：此病之所以久而不愈，今日之所以可愈也。盖凡温病之起，轻者表热先见，重者表里俱热，究之表热重而里热轻，治以重用清解，驱使汗散，俟表邪既尽，而里有不尽之邪，稍稍攻之，无不愈矣。近来病家喜受泻药，医家又惯于用下，表邪不清，递攻其里，里邪虽去，表邪乘虚内凑，反致病势弥漫，正日虚而邪日盛，此病之所以久不愈也。岂惟不愈，结胸痞满之变，恒从此起。此病之所以不为痞、不为结胸者，热以下减，气以下衰，血以下亏，津液痰涎亦以下匮。表邪入里，无所依以为盘踞之地，无所借以为团结之资也。然已破关直入，岂能不惩自退？故余烬一燃，虚炎四炽，神明为之俱乱，血液为之俱枯，焚灼至今而得不死者，盖亦借有天幸，亦以肾元未竭，真阴尚存一线，故言动业以尽废，两目犹能见物也。夫天气十五日一变，病气亦十五日一移，邪在人身，岂能常常如一，热无内助又安得不渐渐就杀？吾昨见其脉来浮数无力，知邪已退舍，去表不远，正以阳微阴竭，津液全干，不能酝酿以作汗，故流连不解耳。吾因其势而利导之，微从肌表开一汗路，而重用养阴清热之药，复其阴液，阴液一复，邪热愈轻，轻者日退，复者自充，自从肌表送出邪气，化汗而解矣。盖其邪为已衰之邪，而其正为新复之正，久旱一雨，枯槁全苏，此病至今日之所以可愈，岂别有回天之术而移人命哉？病家唯唯，予遂去。|丁姓某酒客也，耽饮成疾，复病温热，咳嗽吐血，昏不知人，循衣摸床，危证俱见。延予往视，适有投以大承气汤者，比予至，药已服矣。予询其症，入诊其脉，出谓病人兄弟曰：下之太早，误矣。此三阳合病，法当用白虎汤。硝黄入腹，势必增变，危益加危矣，当仍以下药救之。书方用栝楼、枳实、橘红、贝母、芩、栀之属，而加柴、葛以解其肌，大黄以开其结。乃兄讶曰：适言大黄之误，何以又用大黄？予曰：君知医者，此仲景之法，顾不识乎？《伤寒论》凡误下成结胸者，例用大小陷胸汤，今病人素以耽酒，湿热中蕴，近因咳嗽，痰聚膈上，度其胶结壅瘀之势，即利痰开胸，犹恐不胜，而适间所用之药，又舍上焦而泻肠胃，中气一虚，外邪内陷，膈上之湿热痰涎，有不搏聚而为结胸者乎？夫审机期于未著，消患贵于未萌。今病机已著，其患已萌矣，及其犹未成也，先开其胸中之痰，而以大黄领之使下，俟外邪内陷之时，虽有结聚，亦不甚大为害矣。况又有表药领邪外散乎？盖前之大黄所以为误者，以随芒硝之咸寒，直走下部，适以诛伐无过，而伤其正也。后之大黄所以必用者，以协楼、贝之辛润，横行膈上，实以开荡浊邪，而散其结也。君但用之，时至来朝，姑留半日一夜之隙，俟前药泻尽，此药可服矣。曰：下而又下，病人能支乎？予曰：予岂不知虑此？舍此别无法也。以其痰之上在胸膈也，莫如吐剂，然病人前曾嗽血，今犹未止，投以瓜蒂、栀、豉之涌吐，逆气上奔，血随痰溢，是求生而转促其生也。以其痰之多且稠粘也，莫如大陷胸，然病人血从何处出，阳络必伤，投以甘遂之峻烈，毒气内伐，摧残愈深，是治病而反其病也。不得已，故用大黄之熟者，合同痰药，从容搜涤，此亦不能不亏损正气，而较之结成已后，大攻大下，则有殊矣。且其脉来有神，肾元尚壮，是则危险之中，所可恃以无恐者。夫十围之木，千寻之干，岂一斧再斧之斫能拨其根哉？君请勿疑，此病吾任其无他。及予去，而病人兄弟竟不敢用予方，以是日服承气后，大泻六七次故也。逾二日，病人胸膈高胀，气道闭塞，喘促欲绝，乃兄脉之，以为无复生之理，遂取予方为一掷之计，服下，胸膈稍平，喘息渐止，再进一剂，泻痰一二次，病人乃徐苏，饮食微进矣。复延予，立清解之方，服七八剂，病遂全愈，愈后数日，而其室乃病。|