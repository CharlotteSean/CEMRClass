0002
某。夏秋寒热便泄，罗氏立败毒一法，实则加大黄以去积，虚则佐人参以补正，不食参以陈仓米以治噤，后贤喻氏导其方，以为挽回扁舟于狂澜逆流之中，经腑同治之妙法。是症虚而纳少，寒而且热，咳嗽痰多，便泄腹痛。病机方宜，犹为吻合。三剂以来，热退三舍，泄止两日，诚为美事。讵意今午小溲忽无，大便又泄。脉舌固然如旧，形神自觉稍支，此又肺胃痰饮所困，治节顿失，肃化少司。膀胱为下游，大肠为表府，一则气化无从，一则传导不分，虽有肺病，实脾病也。盖脾为坤土，肺为乾金。天地不泰，则五谷不登，子母不顾，则家室不振。人之无气，源肺而生长在脾，加以癖嗜烟霞，肺伤已甚，纳少痰多，脾虚不堪。固有一线之转机，难定制鼎之勋绩。但扁舟犹未依岸，又经波折，虚中生变，实属意中。再疏一方，帮图转机。|南北沙参范志曲泽泻青蒿赤猪苓竹二青郁金生姜炙甘草桑叶生熟谷芽荷叶包煎前胡|转方加：豆卷、枇杷叶、木香。|