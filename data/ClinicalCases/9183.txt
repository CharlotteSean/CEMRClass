0009
余瑞林，年三十七岁。|病名：风湿。|原因：素体阳虚，肥胖多湿，春夏之交，淫雨缠绵，适感冷风而发病。|症候：头痛恶风，寒热身重，肌肉烦疼，肢冷溺涩。|诊断：脉弦而迟，舌苔白腻兼黑，此风湿相搏之候，其湿胜于风者，盖阳虚则湿胜矣。|疗法：汗利兼行以和解之，用桂枝附子汤辛甘发散为君，五苓散辛淡渗泄为佐，仿仲景徐徐微汗例，以徐则风湿俱去，骤则风去湿不去耳。|处方：川桂枝一钱云茯苓六钱泗安苍术一钱清炙甘草四分淡附片八分福泽泻钱半酒炒秦艽钱半鲜生姜一钱红枣二枚|效果：一剂微微汗出而痛除，再剂肢温不恶风，寒热亦住，继用平胃散加木香、砂仁，温调中气而痊。|廉按：春夏之交，淫雨缠绵，病如伤寒者，多风湿症。临症时当别其风胜湿胜，辨其阴虚阳虚，庶免颟顸误人之弊。病既阳虚湿胜，仲景徐徐微汗，真治风湿之金针，此案殆得长沙之薪传欤。|