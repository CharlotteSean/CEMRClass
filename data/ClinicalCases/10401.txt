左脉弦出寸口。志意隐曲不伸，郁损心阴。阴虚血少，血不养肝营脾，脾伤不能为胃行其泽液。胃不能容受水谷而化精微，精血日衰，脉络得之枯涩。经闭半载有余，腹中虚胀作痛，容色萎黄，饮食减少。《经》言二阳之病发心脾，有不得隐曲，女子不月是也。其传为风消，再传为息贲者，不治。|四君子汤加归身远志枣仁柏子仁香附阿胶桂圆肉泽泻|复诊：曾经服药五剂，病势似有转机，因循急治，停药月余，遂至■肉全消，喘鸣肩息。证本隐情曲意，郁损心脾，病传于胃，所谓二阳之病，发自心脾是也。心为生血之源，胃为水谷之海，脾为生化之源，海竭源枯，化机衰惫，经血枯闭，气郁化火之疾。风热消灼肌肉，故瘦削如风驰之速；金伤灼气，气无依附，故喘息如流水之奔，即经旨风消息贲之忌。仓扁复生，无如之何。勉拟一方以副远涉就医之望。|生地洋参麦冬当归泽泻柏子霜茯苓阿胶|