0005
叶男。人之阴阳本互为其根，阳欲上浮有阴以涵之则不浮，阴欲下脱有阳以吸之则不脱，此自然之理也。肝为刚脏，体阴而用阳，其脉环绕少腹挟胃贯膈，其支者上至巅顶。气与火皆从肝出，攻冲于胸胁者多属气，升浮于头面者多属火，且肝与肾为子母之脏，肾水内亏则肝木失于灌溉，于是肝火升而肝阳亦浮矣。前进益气存阴以平气火之法，察视神气虽尚可恃，而仍有眩晕，口燥咽干，颈面不时烘热，此即肝阳上越之征；纳少、嗳矢、正是肝气内郁之象。舌苔干糙中有灰色，舌底略绛，阴液亏于下，虚阳浮于上，显然无疑。脉象左关弦大，两尺细小，其肝肾俱病可知也。想内伤之证重在于脉，《内经》谓独大者病，独小者亦病，凭脉论证，不得不注重肝肾。目前治法，拙拟滋养肾阴以安肝木，俾得阴阳相恋，庶无虚脱之变。|吉林参须生地炭辰茯神知母杞子郁金西洋参制冬青白芍煅牡蛎代代花|