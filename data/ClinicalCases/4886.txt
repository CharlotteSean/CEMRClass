0002
吴萸、花椒均有温中、下气、除寒湿痹痛之长，而所下之气，亦均为寒湿郁气，非但寒而不湿者也。然吴萸下气，由脾胃而及于肝；花椒下气，由肺脾而极于肾，则寒湿郁气之溃于肝者宜吴萸，冲于肾者宜花椒，可无疑义。至寒湿之辨，则以舌苔滑腻为凭，而在肝在肾，则以舌边或舌根为凭，又当辨之以脉及六经证象，庶无遗误。吴茱萸汤为治厥阴寒湿郁气上冲于头之方，大建中汤为治少阴寒湿郁气上冲于胃之方，观此则知。吴萸、花椒之用各异，若但寒而不湿则内寒、外寒、气分、血分，均有专药，又无取于二物矣。|