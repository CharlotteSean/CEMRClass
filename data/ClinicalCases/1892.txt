No Doctor Name|十八涧徐有堂室，病痢，医作寒湿治，广服温补之药，痢出觉冷，遂谓沉寒。改投燥热。半月后，发热无溺，口渴不饥，腹痛且胀，巅痛不眠。翁嘉顺嘱其求诊于孟英，察脉弦细，沉取甚数，舌绛无津，肌肉尽削。是暑热胶锢，阴气受烁。与北沙参、肉苁蓉、（黄）芩、（石）斛、楝（实）、（白）芍、银花、桑叶、丹皮、阿胶合白头翁汤为剂，次日各恙皆减。痢出反热，有堂不解，问（何以）故？孟英曰：热证误投热药，热结而大便不行者有之；或热势奔迫，而泄泻如火者有之；若误服热药而痢出反冷者，殊不多见也。无怪医者指为久伏之沉寒。吾以脉证参之，显为暑热。然暑热之邪，本无形质，其为滞下也，必挟身中有形之垢浊。故治之之道，最忌补涩壅滞之品。设误用之，则邪得补而愈炽，浊被壅而愈塞，耗其真液之灌溉，阻其正气之流行，液耗则出艰，气阻则觉冷。大凡有形之邪，皆能阻气机之周流。如痰盛于中，胸头觉冷。积滞于腑，脐下欲熨之类。皆非真冷，人不易识。吾曾治愈多人矣。徐极叹服，仍议育阴涤热，病果渐瘳。|