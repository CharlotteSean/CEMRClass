肖伯章|内子，年五十时，患舌裂作痛，无苔，色紫暗不润，口渴喜饮，脉缓略带弦象。余因其体羸素偏血虚，又以舌乃心苗，如心肝脾补血活血兼请血热等方，进服殆遍，无一应者，又试服他医数十百方。前后三年，毫无效验，幸饮食尚可，惟咸辣不能进口，因医药无灵，已置之不理矣。值余以公务久住县城，一日因臂痛，请鲁卿从兄举方，用当归三钱、川芎三钱、酒芍三钱、片姜黄二钱、桂尖四钱、香独三钱、北辛一钱、台乌三钱、秦艽三钱、续断三钱、广皮二钱、甘草一钱、香加皮一钱，服三剂臂痛愈，舌裂痛亦如失。他日以方告，怪之，莫名所以，询之鲁兄，亦曰：开方时，但注意臂为风寒所伤，故尔作痛，他非所知也。穷思舌为心之外侯，而脾络系舌旁，肝脉亦络舌本，大抵内子平日或因月事及生产偶有瘀血留滞各经脉络，以致邪气循经上行，见于舌端，邪气进则正气退，裂痛所由来也。又舌色紫暗，口渴喜饮，亦属瘀血之见症。方中片姜黄，时医但云能入手臂，治风寒湿痹，不知为逐瘀妙品，合之桂尖、当归、川芎及艽辛各品，更有补正去邪之功。妇人臂痛，多由瘀血阻滞经络，或兼风寒使然，故上药变方并治，皆能奏效。|