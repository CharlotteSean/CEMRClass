0006
吴云伯弟荣昌，乙亥初夏寒热，中脘有形，痰多呕水，卧则有声，胸闷舌腻，微咳面油，溲黄便闭。已有人拟沙参、石斛等。予察其形，痰湿为重。用三仁汤出入。另太乙丹、菖蒲、郁金，研末，服后寐略宁，热自晡发，头面背足发出红痱（此人湿甚，本有疥痱），胸前甚少。询其中脘，或有形上冲，则痰涌呕水，或汨汨作声，热起之时胸闷气逆。良是痰饮内蓄，枢机不宣。复用豆卷、青蒿、连翘、鼠粘、茯猪苓、半夏、瓜蒌、菖蒲、鸡苏散、风化硝、明矾、水磨郁金。彼因不便，自服麻仁丸得便。下午仍热，懊烦至子夜方退，热时干呕痰多，苔较前腻，边绛。是恣食水果助湿。方用宋半夏、陈皮、赤猪苓、杏仁、淡芩、碧玉散、竹茹、菖蒲、木通、茯猪苓。另味陈胆星、雄精、金礞石、牙皂，研细，竹沥滴姜汁调服。嘱服于发热之前，如作呕，勿慌。服后呕出痰涎甚多，热大轻减，而头面背腹疥痱未隐，大势渐平，嘱服清气化痰以涤余蕴而愈。|