外孙龙官，甫周岁，病惊痫。日夜频作，发时面纯青，吊眼咬牙，抽掣，鼻干，指纹青紫直透三关，半时方苏。苏则哼啼不宁，状甚烦难，时时下气泄泻，元阳虚弱，脾气下陷，木邪内贼，风火交煽，扰乱神明，刻不能安，勉为治方，三服获瘳。乃经年以来，靡月不发，皆持此方，一两帖而愈。因命用原方十剂熬膏，逐日小调之，尽两膏始全愈。|霜桑叶二钱杭菊花一钱五分干霍斛三钱羚羊角汁四分煅牡蛎四钱炙野白术一钱五分抱茯神三钱姜汁炒竹茹二钱黄芪三钱炒黄芩一钱龙齿二钱生草五分|