0103
林姓夫妇同患上搭手，均溃数头，根脚板木，形势巨大，按之无脓，并云已服小金丹，六神丸等。而仍窜发，两肩臂僵不能动，深以不验为憾。余曰：“痈始伏硬块，由渐而大，高肿毒化，溃脓便愈，即时于法可消。疽之初起，仅为一脓窠，而内部已僵膜满布，营气阻遏，湿热凝聚。于法只可温托化湿、解毒和营，最忌香散。今尔等以治痈之法治疽，宜其毒气散漫，半体僵肿。”急用冲和散以紫苏、茄蒂煎汤，调和热敷四围，并贴黑虎膏，内服芪皮、苏梗、当归、制蚕、角针、紫茸、米仁、泽泻、茄蒂、香菌脚。药后疡势高肿，散漫之势亦定。即于前方去芪皮、角针、香菌脚、茄子蒂，加连翘、银花藤、赤芍。一二剂，均脓泄肌敛，平复如常。余如疗疮初起，亦同一脓窠，更不宜服香窜攻散之品，易使毒陷昏变，俗名走黄。惟疗宜寒凉，疽宜温通，斯大相悬殊处。至若治痈宜因势而变化之。初起僵硬宜温，渐次红肿宜凉，反是旨以治之，则危殆立见矣。|