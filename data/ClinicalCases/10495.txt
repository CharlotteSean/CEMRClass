谢毓英小姐，年届标梅，经停三月，日渐尫羸，手足掌心烦热，胃纳衰败，心悸失眠。医者咸认为劳损已成，议用补益。先君诊视，目眶熏黑；抚其肌肤，枯索而燥。告之曰：“凡少女正如好花初放，面容必有光彩，肌肤亦必润泽。今色泽适得其反，此即《金匮》所谓肌肤甲错，两目黯黑之征。是正气内伤，血瘀凝积，宜缓中补虚，和血化瘀。”以四物汤合乌鲗骨丸投之。二月后经行，病渐向愈。|