0602
治病之道，失之毫厘，谬以千里。余在师处，正值小暑之时，见一陈姓三岁儿，其母孀居，子系遗腹，偶有腹痛，不甚。请屠姓医治之，以为虫痛，书花椒、干姜、乌梅、吴萸、雷丸等。其母偕儿在药肆中买药，置小儿于地，儿将腹贴地，覆面而卧。余见之曰：此孩暑热入里，腹中热甚。其母不以为意。不料此儿服药后，即四肢面额俱寒冷，目睛上反，无汗，不啼不哭，脉伏气绝。其母哭之甚哀。他人曰：费兰泉先生看过否。其母曰：未也。即抱至吾师处，余代诊之。脉伏肢冷，遍体如冰，目反气绝，惟胸中尚热，牙关紧闭。余不能解，告吾师曰：昨见此孩覆地而卧，屠先生服热药，不料今日变症如此。吾师再三细视，曰：满目红丝，目珠上反，白珠属肺，火刑金也。瞳神属肾，目珠反白，肾阴竭也。此乃热深厥深之症。因西瓜尚早，若有西瓜，犹可一救。旁一人曰：戴姓庄房西席，有昨在常州带来西瓜。吾师即付钱二百，请其觅得西瓜一枚，即绞汁，将牙关撬开，频频灌入。约两时许，灌下瓜汁一碗，即进以人参白虎汤。西洋参三钱，生石膏八钱，知母二钱，生甘草一钱，粳米一两，麦冬三钱，五味子四分。曰：服西瓜汁后，可少缓进药。服后至四更，小儿始醒，啼哭数声，又厥。明晨仍抱至寓中，余诊其脉仍伏，目珠生翳，瞳神色白，惟四肢稍温，肌肤微热。吾师细看之，谓其母曰：再服两剂，可保无妨。即将前方去石膏，加鲜石斛一两，细生地五钱，元参三钱。服二剂，即厥回体和，瞳神转黑，饮乳如常矣。余问师曰：何以目白无光，断其不死。师曰：五脏六腑之津液，被热劫尽，精气不能上输于目，而无光矣。投以辛凉，火郁发之，佐以甘寒，保其津液胃汁，以五味子之酸，收其元神，故津液可复，精气上承，其目亦自明矣。吾师曰：不但此症。昔有小儿痢疾一年，他医专以枳、朴、槟榔、曲、查等消导攻积，后痢久两目青盲，瞳神色白，以异功散、参苓白术散调理收功，后目光渐复，已二十余年，惟光线稍短耳。余至琴川张泾桥庙，有两儿，一七岁，一十三，痢已半年，两目青盲，瞳神色白，眼闭不能开，瘦削内热，眼科施以阴药，均不效。余曰：治痢为先，痢止则目亦可明。投以四君子，以党参换太子参、北沙参，加石斛、山药、莲子、红枣等，服二十余剂，兼服参苓白术散末，每日三四钱，匝月痢止。阴虚内热不清，服六味地黄丸，日久两目白而转黑，其光散而复收。治|