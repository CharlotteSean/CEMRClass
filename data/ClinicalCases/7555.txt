明相国于嘉庆二年任将军时，统兵至夔府，患惊悸怔忡，食减不眠，筋骨酸痛，精神倦怠，脉来细软，尺部沉迟，由于阳衰气弱。军务策筹过度，致心脾营卫俱虚，宜进归脾汤，加桂、附，专补心脾，兼益命火。服数剂甚效。旋用人参养荣汤加味为丸，服之乃愈。|蒙古惠椿亭尚书，统师过夔府，患心烦恍惚，舌燥口渴，食少不寐，服清暑凉解药而烦渴较甚。余曰：脉浮虚弦数，此军务宣勤，劳伤心脾，虚火上烁肺金，气血虚耗所致，非暑热客症也。先进生脉散加茯神、枣仁、石斛、以清金益气，服之甚效。后用归脾汤，八仙长寿丸乃瘥。|