刘妇，年二十岁。|病名：喉痧兼热入血室。|原因：肝络伏热，感染喉痧，适值经行之际。前医以其壮热神糊，早投鲜生地、鲜石斛、芦茅根等，甘寒凉遏，而病转内陷。|症候：初起痧麻虽布，麻色紫暗，发热烦躁，梦语如谵，咽喉肿腐，不能咽饮，继则腹中绞痛，少腹结块，大便溏泄，壮热即衰，痧点即隐，谵语撮空，牙关拘紧，痰多气粗。|诊断：脉空数无神，亦不能视其舌色。余断之曰：此温疫之邪，已陷入三阴，血凝毒滞，残阳欲绝，无药可救。|效果：于是晚而殁。噫！前哲谓早投寒凉，百无一生，过用疏散，尚可挽回，益信然矣。|廉按：此因伏热内发，疫毒外激，遂致血热妄行，而经水适来。此时救济之法，当然以疏达透毒，活血通络为首要，遵内经火郁则发之例，乃反以阴凝清滋之鲜地、鲜斛，逼疫毒内陷三阴，势必血凝毒滞，内闭外脱，酿成必死之逆候，虽有卢扁，亦望而却走矣。此案可为擅用鲜地、鲜斛者炯戒。|