0000
某，病夜头面肿，发热，心内不安。|银花一两薄荷一钱土茯苓三两苍耳三钱连翘三钱桔梗二钱白菊花五钱生栀子五钱淡豆豉一钱防风三钱甘草五分|三付，服二付即愈。|李俊注：此湿热格阳于上也。《营卫生会篇》曰：卫气昼行于阳，夜行于阴。《阴阳应象大论》曰：阳盛则热，热盛则肿。《宣明五气篇》曰：心恶热。《太阳阳明论》曰：阴受湿气。又曰：阴病者，下行极而上。夫面属阳明，头为诸阳之会，心为阳中之阳，头面肿、心内不安、发热者，心胃二经之阳不降，而诸经从之，甚于上以及于外也。其病于夜者，湿热在下，阳不得行于阴也。百病皆以夜盛昼衰，而湿为阴邪，尤盛于夜，盛于夜则厥于夜，斯上焦之阳亦满于夜，故夜病也。|《至真要大论》曰：热者，寒之。《玉机真藏论》曰：其高者，引而越之；其下者，引而竭之。故用薄荷、苍耳、桔梗、菊花、豆豉、防风之辛以散郁火于上；银花、连翘、栀子之寒以泻实热于内；土茯苓之淡以竭湿热于下。火散，热平，湿去则天气以清，而下降无阻，故收效速也。凡体实、症实者，去邪即以安正，故缓中之甘草少用；闭者，治之以开，不开则上下之邪皆不出，故酸敛之白芍置而不用也。|厥气为病，《内经》以厥名篇者三，言之甚详，夫厥者何？一言以蔽之，气不顺也。论邪则以寒厥、热厥、湿厥、寒湿厥、湿热厥为多；论六经则以足三阴为主，肝宜平，不平则厥；肾宜藏，不藏则厥；脾宜运，不运则厥；阴虚则阳不秘而厥；阳虚则阴不化而厥；邪舍而不去，则与正相争而厥；阴邪下行极而上，则足三阳之经及心肺之气，皆不得下行而上实，如此症湿热在下而厥；遂致阳盛于阳而病其一端也。有谓风寒外感仅在三阳之表，应无厥气者，不知人身经脉流行不止，环周不休，邪伤于外，则经脉之气先郁，郁则不顺，乃必然之势，不过与足三阴厥有浅深之别耳。治厥之法随宜而施，此症邪实于上，势颇危急，邪不去，则正不留，故用急则治标之法。辛开上焦之郁，以通天气；寒泻上焦之热，以清天气；土茯苓则去湿热于下以治厥之本也。苟不知此，而攻以涤肠之大黄，则诛伐无过矣；或凉以补阴之生地，则助湿为虐矣。此症俗称为大头瘟，此方亦与东垣普济消毒饮同义，特东垣未治及邪之本耳。未有身半以下无厥气，而身半以上之天气自不下降，壅于头面而为肿者，知此则凡上焦不清之病，其源皆不在上而在下也，明矣。《通评虚实论》曰：头痛、耳鸣、九窍不利，肠胃之所生也。盖六府者，传化物而不藏。传化失职，则清浊相干，故有九窍不利等病，若以藏言之，则脾不运也。|