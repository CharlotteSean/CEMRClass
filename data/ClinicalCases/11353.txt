张右。产后月事不来，血虚火炽，春升之际，忽发呕吐，味带酸苦，口渴咽燥，气从上升，少腹先满，中脘气冲。脉细弦少力。血不养肝，遂致冲气肝阳逆上。拟和肝胃之阴。|金石斛三钱大天冬二钱生熟白芍各一钱五分阿胶珠二钱白蒺藜三钱盐水炒牛膝三钱煅磁石三钱大生地四钱紫蛤壳六钱车前子三钱|二诊：上升之气稍平，恶心亦减，咽燥较润。的是冲阳上逆。再育阴养肝，以平冲逆之威。|大生地四钱生白芍三钱生熟甘草各二分川贝一钱五分阿胶珠三钱紫蛤壳五钱炒木瓜皮一钱五分牛膝盐水炒、三钱大天冬三钱生山药三钱车前子一钱五分|三诊：上升之气渐平，胸次窒闷已开，咽燥恶心，仿佛全定，惟稍带呛咳。还是阴分未复，冲阳逆上，肺失降令。从效方出入。|大生地四钱生白芍三钱生熟甘草各二分牛膝三钱阿胶珠三钱紫蛤壳五钱炒木瓜皮一钱五分山药三钱川贝母一钱五分牡蛎六钱|四诊：滋肾育阴，以制冲阳，气升既平，渴亦大定，痰亦渐少，胃纳较进。效方扩充，再望应手。|大生地五钱大天冬三钱炒山药三钱生熟草各二分阿胶珠三钱生白芍三钱紫蛤壳五钱白茯苓三钱煅牡蛎六钱八仙长寿丸四钱，二次服|五诊：滋水育阴，以制冲阳，胃纳渐增，以中气下根于肾也，气逆既定，稍涉劳动，犹觉冲逆，虚而未复，必然如此。起居寒暄，当格外珍卫。|大生地五钱大天冬三钱炒山药三钱盐水炒牛膝三钱酒炒白芍三钱阿胶珠三钱紫蛤壳三钱白茯苓三钱|