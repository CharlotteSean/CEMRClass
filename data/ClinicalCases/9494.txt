0103
沈某某，疡发极大，而根盘平塌，脓水清稀，四围小疖周攒，此百鸟毒也。脉来虚细，时作呃逆，遍体肌肤浮肿，乃正虚不能化毒，毒气散漫周身。症已阳变为阴，须用温热之药发之，然亦危矣。|人参五味生黄芪肉桂麦冬炙草丁香柿蒂藿香|二诊：色脉合诊，恶疑俱全，势到临崖，明知难挽，与其坐而待亡，不如背城决战。古人有言：尽人事以待天，求无遗憾焉耳。|制洋参大熟地生绵芪鹿角官桂炙草丁香柿蒂|外用炙乳香艾叶硫黄好陈酒煎滚，以鼻嗅其热气能止呃|另黄芪防风桃叶三角风一两，煎汤一桶，熏患处|三诊：呃逆稍止，便泄仍然，疡脓清稀，烂孔深大，势尚险笃。姑仿孙彦和治王伯禄背疡，舍时从症例，用托里和中法，备商。|制洋参上黄芪大熟地官桂炙草煨木香茯神归身川芎丁香柿蒂诃子面包肉果生熟谷芽煎汤代水|四诊：恶疑渐减，便是佳兆，但疡腐未能骤脱，脾胃未能更复，仍宜刻刻留意，庶可望登彼岸。法以和温平补，兼参养阴。|制洋参黄芪茯神麦冬山药炒扁豆新会皮白芍|五诊：恶疑虽平，善处未见，气血大伤，峻补不复，终为逆候。然舍补更施何法？虑人参价贵，绵力无多。一暴十寒，无济于事。倘中道而止，则前功尽弃，奈何奈何？！|十全大补汤去桂加枣仁荷蒂|六诊：症势日就干痿，药力不能骤振，有日薄西山，孤城失守之象，鼓衰力竭，奈何奈何？！同文澜先生勉拟峻补真元，以图恢复，事之成败，只可听天。|十全大补汤加制附子|