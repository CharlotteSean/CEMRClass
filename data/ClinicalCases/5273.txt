0003
卢洪沅，俞巷，年五十余。素嗜饮。丁已四月，酒后为人所诱，作狎邪游，小溲淋而溺管胀痛，就医未效。其同族某传与偏方，煎药则生军、甲片，末药则血珀、轻粉、斑蝥，以致二便尽行，溲多至四十余次。就高医时，腹胀便难，右臂作痛。服其白术、二苓、萆薢、泽泻、青皮、瓜蒌、麻仁、安桂、番泻叶、滋肾丸，不应。又服其补中益气、龙、牡、莲须、二苓、芡实，仍无效。乃就余诊。脉象甚数，苔掯腻如碱，小溲至六七十次，热痛而长，便解仍难，大腹坚硬，有时作痛。是酒湿气滞、梅毒药热胶固不解。初疏槐蕊、川楝、玄胡、香附、玄精石、鲜首乌、黄柏、知母、黑山栀、干蟾、大腹皮、当归龙荟丸。服三剂，溲数与便燥均减，惟少腹坚满，气火犹滞。前方去玄胡、腹皮，加青皮、鼠矢，并服葎草汁。午肴则食猪小肠。三剂，溲之次数大减，仍觉灼热，便尚不爽。因毒为其室所怨，则肝气不舒。再拟清肝理气，搜剔余毒。地肤子、白鲜皮、丹皮、冬葵子、忍冬藤、黑豆、绿豆衣、金铃子、鼠矢、知母、黄柏、清宁丸，并服葎草汁。遍身药性攻注，蕴毒尽出，溲数灼热均愈。迨后未曾调摄，至九月劳损嗜饮，白浊干腻，马口作痛。肾虚湿热，腰楚足痠。拟丸以缓调，以坚肾气而清湿火。生地、狗脊、莲蕊、黄柏、丹皮、盐水炒牛膝、二苓、山药、川断、萆薢、泽泻、苦参、牡蛎、川楝、龟甲，研末，用狗脊髓捣，加炼蜜丸。早晚每服三钱。|