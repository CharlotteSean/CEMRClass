锦城东门外四十里，为龙泉驿，山势蜿蜒，盘曲而上，岚光湿翠，空潆沾衣，亦佳境也。山阿邹姓农家子有病，妇闻机匠妇临危而安，特进城延治。先云住仅数里外，至其地，又数里外，观其嗫嚅不吐，中情狡诈，恐有他虞，不往。盖是时咕匪满地，拉人索财，故疑之。伊固固请，必令道实，乃云知先生难请，予实住龙泉驿山中，闻之失笑，令导车往，渐次上山。久不出门，忽睹荠麦青翠，方田如挂，耳畔■■格磔，野鸟乱鸣，亦殊爽心豁目。循至山麓，偏颇难行，舍舆田坎，绶步萦纡曲折，已睹蓬门，告予至矣。入其室，汲山泉煮茗予饮，问病不肯语，欲试我也。乃下指即见空芤无力，语曰：“此妇血崩后，服诸凉药，口干舌燥，夜间发热耶？”曰：“然。”以当归补血汤与之，持方去，独坐草堂上饮茶。顷来一叟，尘土面积，不揖即坐，贸然曰：“此方汝开耶？向闻汝为成都治病好手，乃以补药欲杀我女耶？有两味药算一个方子耶？”气愤愤然，几于不顾而唾。予曰：“汝医家乎？”答云：“年七十五，行医五十多年，医过数千人，此处我为巨擘，吾女一月前血崩，服四物汤自止，又服生地、麦冬、地榆、槐角、荆芥、黄芩、柴胡，渐渐夜里发热，不思食，想非犀角……”予不令说完，笑索原方，放步走，病家追出，要予返，予索谢二百金，愈乃受谢，邀邻居一似监生秀才者作保，乃出前方与之。时已薄暮，就茅店宿。次早老叟来，笑不可仰，询之，云：“昨日实在冒撞，吾女服先生药，出微汗，热即减，顷又思食，此何说也？”予曰：“其说长矣，此理非汝知，予可去矣。”自为赁舆而归。|当归补血汤|黄芪二两当归二钱五分|陈修园曰：凡轻清之药，皆属气分，味甘之药，皆能补中，黄芪质轻而味微甘，故略能补益。《神农本草经》以为主治大风，可知其性矣。此方主以当归之益血，倍用黄芪之轻清走表者为导，俾血虚发热，郁于皮毛而不解者，仍从微汗泄之。故证象白虎，不再剂而热去如失也。元人未读本经，此方因善悟暗合，究之天之仁爱斯民，特出此方而假手于元人，非元人识力所可到也，吴鹤皋以阳生阴长为解，亦是庸见，故特详之。|