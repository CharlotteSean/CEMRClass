汪兆初之女年十七，患咽喉疼痛，不利声语，大便五日不通，医用甘桔汤，加黄柏、知母、玄参不效。又医用四物滋阴之类，亦不效。请治于余，予乃用大柴胡汤倍加酒大黄，一剂而痊。或曰：“此何术也。”予曰：“此手阳明实热，火炎上焦故也。盖咽喉乃肺之标，大肠乃肺之腑，今五日不更衣，阳明之热极矣，故邪反干肺金。今医乃用前项之药，所谓求标而舍本，其何能济？予乃直泻阳明之热实，窃灶底抽薪之法耳。诸君徒扬汤止沸，何以奏功？”|