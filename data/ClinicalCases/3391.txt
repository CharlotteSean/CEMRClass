镇郡陶骏声君令阃，肿胀呕吐，缠延月余。先是胎前足肿，产后肿益甚，咳嗽呕吐，经此间诸名医治之，叠进舟车丸、五皮饮、栝蒌薤白白酒汤及八珍汤等弗效，且面目肢体悉肿，腹胀如鼓，咳喘不得卧，呕吐痰水，辄盈盆碗，吐后亦能饮食。诊其脉弦滑而有胃气，言语亦甚清晰，初用小半夏汤，加干姜、五味子及厚朴半夏甘草人参汤，枳术汤等，无大效，且呕吐大发。其时有人荐他医治之，亦无效。陶君复延予治。询得其情，则从前延诸名医时，亦时发时止，或吐或不吐。但每觉胸膈闷塞，则知病将复发。必吐出痰水数碗，然后始觉宽畅。近日又觉闷塞异常，呼吸几不能通，今虽吐后，犹嫌闷塞，咳嗽不得卧。予沉思久之，恍然曰：此肺中气管为痰饮闭塞不得通也。气管之所以闭塞者，缘腹胀尿少，胃中及膈膜均为痰饮充塞之地。膈中痰饮充塞，则溢于肺中气管，肺中气管亦充塞，则满而闷塞不通，呼吸不利，内既充满，则激而上出而为呕吐，以故盈盆，盈碗，皆痰涎水沫。痰水既出，则膈膜肺胃等处皆松，故知饥能食。待数日后痰水聚多，又复作矣，是则此病之真谛也。治法以驱痰饮为要，而驱肺中气管之饮为尤要。苦思半晌，为立一方，用三子养亲汤，合二陈汤加麝香五厘和服，以白芥子能横开肺中之饮，麝香香窜，能通气管及膈膜间之闭塞，且能止吐。明日复诊，述昨药服后，觉药性走窜不已。上窜至咽，下窜至小腹，胸部尤觉窜走，随窜随呕，吐出痰涎甚多，半夜未能安枕，而胸闷觉宽，呼吸便利，呕吐亦止，盖气管之闭塞通矣。遂以原方去麝香，接服三剂，而胸次大舒，咳嗽亦减，仍以原方加冬虫夏草、北沙参、生姜、红枣。又三剂而浮肿亦消，咳嗽大定，但腹胀如故，坚满不舒，乃停煎剂，每日单服禹余粮丸二次，每服三钱，忌盐酱等物，五日后胀渐消，十日后胀消及半，而精神疲惫，自觉心内乃脏腑空虚。盖饮滞消而气血虚也。令以前丸减半服，并以参、术、归、芍、山药、茯苓等煎剂相间服之，不十日而胀全消，病竟愈。闻者莫不叹服。迄今六年，病未复发，且已经孕育矣。|