孙某，患感，医投温散，竟无汗泄。延至十一日，始请孟英视之，业已神昏囊缩，面赤舌绛，目不识人，口不出声，胸膈微癍，便泻而小溲不行者已三日矣。医皆束手，或议大投温补，以冀转机。孟英急止之曰：阴分素亏，温散劫津，而热邪愈炽，则营卫不行，岂可妄云“漏底”，欲以温燥竭其欲绝之阴乎？曩浦上林先生治余先君之病云：“泄泻为热邪之出路”。求之不可得者，胡可止也？以西洋参、生地、麦冬、丹皮、连翘、生芍（药）、石菖蒲、盐水炒黄连、甘草梢、百合、茯苓、贝母、银花、紫菀为方，一剂即周身微汗而癍退，三剂始得小溲一杯而识人，四剂乃得大汗，而身热退，面赤去，茎亦舒，复解小溲二杯。次日於方中减连翘、菖蒲、丹皮、黄连，加知母、葳蕤、竹叶，投之，舌始润，神始清，知渴索水。孟英令将蔗、藜等榨汁频灌勿歇，其汗如雨下者三昼夜始休。于是，粥渐进，泻渐止，溲渐长。前方又去贝母、银花、紫菀，加石斛、龙眼肉，服之痊愈。|