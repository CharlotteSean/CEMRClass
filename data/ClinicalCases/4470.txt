0002
陈某外科医生，患少腹偏右痛，日久不愈，自疑为阑尾炎，经彼院同事暨外籍医师诊察，亦以为阑尾炎，迭经会诊，商妥后，始施行手术。讵腹部剖开，阑尾并未发炎，当即缝合，自是腹部愈痛，施手术处硬抵坚凝，多方治疗无效，皮肉渐次消脱，面色黧黑，寒热如潮，不能食，精神颓顿，几于不支，来我处商治。其脉沉弦，参伍不调。予曰：腹膜痹阻，气血两不营周，此本经所谓心腹肠胃气结者。用四逆散加元胡、三七、归须、鳖甲。一星期病减三之一。但痛处仍冷痼硬抵，原方去柴胡，加桂枝、吴萸、细辛、木通，变四逆散之治而为当归四逆汤之治。又一星期，痛锐减，凝固者渐软化。后用当归内补建中汤加元胡、金铃、地龙、地鳖，最后用复脉汤膏剂加三七末收功。诸证消失，颜色转正。予治此病，观其硬固冷痛，知为气不通贯。观其皮肤黧黑，知为血液凝滞。观其手术和治疗经过，知为气化痹阻兼经隧损害。疗法柴胡四逆，枢转以开内痹，当归四逆，温煦以化凝滞。以温为润，以补为通。定痛不用七气、四磨、苏合香，温化不用白通、通脉、诸四逆，化瘀不用抵当、桃仁承气，均堪深思。|