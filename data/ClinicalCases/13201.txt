王志耕乃郎，半岁，夜半腹痛，啼哭不已，以热手重按其腹，似觉哭声稍可，久之仍否。延诸幼科，无非行气消食，误治两日，目珠上瞪，四肢微搐。余视其面色赤中带青，目中白珠颇兰，手足指尖略厥，小水直无，指纹透甲。危急之顷，静神默悟，详推此症原是寒邪入里，与方脉寒症无异，意拟姜、桂通阳，然细察面色唇舌二便，又非无阳可比，倘辛热误用，而稚阳之质，势必血燥津涸，愈增筋掣瘛疭，因思肝藏血，寒伤营，非养血通脉，寒何由解，痛何以除？先以灯火焠腹，疏通凝寒，以仲景厥阴篇当归四逆汤，一剂霍然。|当归四逆汤：当归、白芍、桂枝、细辛、甘草、通草、大枣。|