陈家集林舒言令弟上国之内，产后重恙，召往诊病。因产后恶露未尽，生男数日而殇，以致气逆恶留，腹大如孕，手肢青肿，饮食不进，终夜坐起，烦燥不宁，小便不通，数日前，溏粪一、二遍，诸医有虑其脾泄，用四君五苓，加土炒当归不效。因立案云：产后，污败不行，始于冲任，流于隘道，以致胁痛肢肿，冲胃阻食，所喜未伤心肺，尚属可治，方用郁金、延胡、归尾、沉香、泽兰、香附、砂仁，和入回生丹，连进二服，灯后二便俱通，左胁胀痛消软，调理五日而安。|