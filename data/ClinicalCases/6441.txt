0005
素喜豪饮，两臂时时作痛。历观前方，类多祛风治痰等药。何以痰气益盛，麻木更加？且觉头目晕眩，言语謇涩，体软筋驰，腿膝拘痛，口角时流涎沫，身似虫行，搔起白屑。种种症状，鲜不谓中风已成之故。然细察病情，实由脾气不足所致。盖人生后天之补益全赖饮食，饮食太过，脾气反受其伤。况酒尤能损耗真气乎，真气伤耗，则脾土失其运化之机，而种种变状出焉。握要以图，唯有培土之一法，用六君子汤加味治之。|人参五钱白术八钱甘草一钱陈皮三钱半夏一钱白茯苓三钱附子三分|