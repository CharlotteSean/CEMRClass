0002
城内磨刀巷李善门君，年四十余。呃逆不止，呃声震床帐。先是李君病，经某医屡用汗药，微有呃逆。嗣又延某医诊治，断为湿温病，用大承气汤，云非下则呃不能止。病家信之，据知承气汤服后，不惟呃逆加甚，且不能坐、不能言矣。予视其舌质焦燥无津，按其脉尚有胃气，扪其身则不发热，遂勉强担任，用北沙参、麦冬、玉竹、石斛、干地黄各三钱，贝母一钱五分，甘草一钱，莲肉十粒作煎剂。非专为治呃也。不过以其津枯气弱，命在垂危，姑以此药救其津液耳。不料此药服后，安睡两小时，呃声顿止，特醒后则呃又作，予因戒其家人，今日之药，服后宜任其熟睡，不可频频呼唤，扰其元神，俟其自醒，则自然不呃矣。第三日复诊，果如予言，呃全止，且能进粥矣。惟神气呆滞，状若痴愚，其家甚以为忧，且恐予药之误。予曰：“无恐也，再过半月，即不痴矣。”因以六君子汤养胃汤出入，培养胃气。接服数日而起。近世生理学家谓呃逆由于横膈膜之痉挛，麦冬、生地为补液制痉之圣药，故能止呃，特未见前人发明及此，而西医之治呃，又仅有吗啡麻醉之一法，然则李君之病，于医学界乃有绝大之关系也。此病治愈。次年六月，有王某者，亦病呃。先是王在南京与人涉讼，被拘多日，遂病回镇江，予见其呃逆连声，言语阻碍，询其病状，则胸闷不舒，不饥不食，舌苔白腻，脉息沉小，盖郁抑过甚，痰水停结于胸膈间而不能消化也。乃与厚朴半夏汤加柴胡、黄芩、香橼皮、佛手、沉香，接服两剂，胸闷松，能饮食，惟呃逆如故，其苦异常。因思李善门之事，用麦冬三钱，干地黄四钱少佐木香、香橼、半夏、生姜、红枣等，服后酣睡两小时，而呃逆不作矣。翌日来复诊，病人感谢至于泣下。然则此二药者，殆真有止呃之特效乎？特痰滞壅阻，人实、证实之呃，则当先豁痰，未可骤用此药矣。|