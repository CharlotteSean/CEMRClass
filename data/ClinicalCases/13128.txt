项姓子，年十二。脉伏肢冷，舌白不渴，目直神昏，此内伏暑邪，外感寒凉，而本元又虚，若骤用芳香开达，必至元气暴脱。乃以参、附、茯苓、白芍、藿香、冬术，九制倭硫黄、木瓜等。先为扶脾固元，吐泻果止，而肢温脉起。次日，舌旁及尖现红点，目赤口渴，此元阳已复，外寒去而内热乃现，改用知母、石膏、竹叶、花粉、木瓜、藿香、郁金、陈皮、银花、滑石等，服两剂而脉象渐和，惟觉懑甚而胃少纳食，乃余热未清，胃络不和，以轻清之剂清养胃阴，如西洋参、石斛、竹茹、荷叶、麦冬、茯苓、生扁豆、西瓜、乌梅、山栀、木瓜、绿豆衣等出入为方，调理数剂而愈。|