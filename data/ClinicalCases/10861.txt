中神琴溪|室街三条北丹后屋市即右卫门之妻，年十九，妊娠，时时呕吐，饮食不进，医以为恶阻疗之。及至三四月，饮食殆绝，形体羸尫，居常默默，好居暗室。既而亦以为劳瘵，谋之先生。先生切其脉，按其腹，曰：“是恶阻令然也，非瘵热也，便一物瓜蒂散之证也。”病妇以惮吐剂不肯服，师谕之曰：“夫妊娠之于恶阻，经三旬若五六旬，则自愈而已。今室人所患不唯延过期，羸困甚极矣。若有外邪乘此，恐损坏胎，岂可不虞也。经有之，妇人重身，毒之何如？曰：有故无殒。今室人欲惮一朝之苦，而失万全之谋乎？”病妇乃服之。如法居二日，复省之。举家大喜且谢曰：“初服散也，心中愦愦吐黄水，及粘痰，自未至卯约二升余，心情间爽，食始进。”弥月分娩，母子无恙。|