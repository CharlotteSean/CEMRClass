‘张养之侄女，患汛愆，而饮食渐减。于某予通经药，服之尤恶谷。请孟英诊之：脉缓滑。曰：此痰气凝滞，经隧不宣，病由安坐不劳，法以豁痰流气，勿投血药，经自流通。于某闻而笑曰：其人从不吐痰，血有病而妄治其气，胀病可立待也。及服孟英药，果渐吐痰，而病遂愈，养之大为折服。予谓世人头痛治头，脚痛疗脚，偶中而愈，贪为已功，误药而亡，冤将奚白？此《寓意草》之所以首列议病之训也。孟英深得力於喻氏，故其议病，迥出凡流，安知见识之超，总由读书而得，虽然人存政举，未易言也。|