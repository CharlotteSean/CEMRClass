0602
安儿，十三，暮秋，患发热畏风嗳腐，脉弦数，投以消导解肌清热，两服无效，其热夜半稍缓，余无休时，全不思纳，改投柴、葛、石膏、黄芩、知母，两和表里，得汗旋退旋复出入数剂，加至石膏两余，终不去病。因诊脉紧而甚数，且七八日不大便，解肌清里不愈，必须下之，用大承气汤，解下燥粪一块，继浊秽甚多，身热即减。至明朝起，寒战似疟，傍午热尤甚。予思汗下之后，其病不除，由营卫二气不和，宜清淡之品，况且咳呛，即以竹叶五十片，薄荷一钱五分，甘草三分，白粳米百粒，煎服两帖，热轻寒重，脉带虚形，色惨淡，舌胎少而不渴，小便不热，见火无赤大之象，乃当其未寒前一时许服。|半夏党参广皮归身黄芪柴胡升麻防风葛根炙草大枣生姜|此方意在补脾胃，消痰涎，彻其卫阳，使不内陷。其日寒来甚微，热只二时许。口和思纳。又下日，以黄芪当归建中汤，加半夏、橘皮，服后不知病之去向矣。|