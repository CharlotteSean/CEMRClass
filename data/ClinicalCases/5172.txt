周少愚，湿热淋痛，脉象弦细而数。夫弦为风木之象，郁而生火则数。木火郁于湿土，湿被木火蒸淫而为热；木生风火，不得上升，下注而泄于小便，则成淋浊。其下注者，风之力也；痛甚者，火之郁也。方用术、苓等以理脾；亦用柴、桂等以升木；其下陷之火，用丹皮、栀、柏以清之。两剂痛定，而余沥未清，前方去丹皮，减柴、桂，病如失。|