旋兄君瑞大媳，产后恶露不下。予始用暖下焦散瘀血药，不效。继而恶露上冲，呕痛不食。予视脉体皆实，问其饭量，可食升米。胃中必有宿滞，气闭不通，以致下焦之气吸而不行，瘀血因之不下矣。遂与槟榔、青皮、枳壳、木香、肉桂、元胡、桃仁等。加以九蒸大黄，二便俱下恶物，臭不可闻者而愈。又孙妇甚健，疫证堕胎，恶露不下，参以下证，亦以熟军下之而愈。此兼时疫，又有少别。虽然使未阅张子和书，敢斗胆若此乎？一医闻予言，以为此法可常行，遇一产后恶寒发热，竟与寒凉发散之剂，几至立毙。予与未笠用参、附、姜、桂而愈。噫！若见解少有未透，此法可轻试乎？|