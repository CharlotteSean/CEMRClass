西码乔梓阁王捷庵二令媳，年二十余，四月患病，直至九月初间，历易名手数辈，百治莫效，奄奄一息，已预备凶器。余在孙府，再三敦请，至其家，有张君润之陪余诊视，告余曰：初病发寒热，间日一次，咳而微喘，身疼头眩晕，饮食渐减，肢体软弱，心中动悸，所服方药甚杂，如建中汤，桂枝汤，桂枝加龙骨牡蛎汤，而养阴平肝之方不可记忆，渐至身■动，手足搐搦，粒米不进，心跳神惫，卧不能起，如弱证矣。余进内诊脉，搐搦无定，其夫执持手膊，任余诊之，脉则似有似无，阳微实甚，面色白而微黄，舌苔薄白而润有水气，体瘦如此，皮肤尚润，寒热均在干支阴日，逢阳日则稍安，亦可略进米饮。余商曰：此极重水气病也，《伤寒》曰：心下有水气，干呕发热而咳。又曰：咳而微喘，发热不渴。又曰：其人仍发热，心下悸，头眩身■动，振动欲擗地者，皆水病也。此证俱见矣，水气入经络故搐搦振颤，水气凌心故动悸头眩，时久又为药误，故阳气衰微，神疲倦怠，得干支之阳以助之则发，得干支之阴以劫之则重，是本体阳微求助于天时之阳气也。若补阳驱水尚可救治，请张润翁执笔，为开真武汤加细辛一钱与服，竟日有起色，得获全愈，其功在张君。|