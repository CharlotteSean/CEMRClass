0601
予于痘科一门医书，虽经涉猎，从不为人诊治。有弥勒庵桥某甲，向来相识。一日来恳曰：吾儿天花甚重，现已七朝，痘科名手孙某断为九朝难过，务请一诊，以期挽救。予辞以向不习痘科，某甲曰：痘医已回绝不治，先生医理素精，可以类推。固辞不获，乃许之。见其自顶至踵，密若繁星，几无隙也，痘粒平塌而凹，其色灰白，无一灌浆者。告之曰：此阴阳两亏，无阳不能化毒，无阴不能成浆，将有痒塌之虞，为订参归鹿茸汤一帖而凹处饱起，再帖而色黄浆灌，痘粒颗颗分清，时正九朝，竟获无恙。又三帖而痘悉成痂。是年，痘疫盛行，因此一症挽回，以此多事，求挽逆痘者踵相接矣。予治痘症，于初发热之三日用松肌达表，见点退热之三日即以内托与松肌并用，微以参、芪参于达表之中，起胀之三日纯以参、归内托等法，如涉阳虚，即以保元，参归鹿茸等汤投之，无不浆灌成痂。专科痘家，其误在见点之际不用松肌托里，一味教吃发物，如公鸡头、口蘑、笋尖，甚至卿鱼、河蚌、将全身之湿气发动，每每痘粒繁密，到成浆之时，气血不足以资助，无以炼毒成浆，往往塌陷且又不知参以补托以助气血，纯用清火败毒，以致阳气消乏变为倒陷，比比皆然，此亦劫运使然，良可慨叹！|