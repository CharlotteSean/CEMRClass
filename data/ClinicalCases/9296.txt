0100
巴如冈兄子，百日，患罨烂疮，起自阴囊，上侵腹背。医用荆、防、蝉退、蒡子、连翘、银花、甘草之类，疮渐延蔓，唇口、眼眶、四肢、指节，无所不有，色红紫，皮塌烂，舌如杨梅，啼哭不住，且其母前产二胎，皆死于疮。医用药与前无异，恐蹈前辙。求治于予。予曰：“罨烂疮，先天之毒，病自里发，与风湿在标者不同。治当从内解，今用疏托药，是助其欲发之势，故延蔓愈甚也。”为制一方：马料豆、土茯苓、丹皮、黄柏、银花、山栀、人中黄、甘草、木通九味，不时与服。外用雄猪油、紫草同煎，鹅翎涂疮。冬桑叶、川贝母、甘草等分，为末，绢囊扑之。疮渐收，热渐平，愈而复作，治法如前。两月后，不复发矣。后所经罨烂疮，皆用此法，能吮乳者，皆效。|