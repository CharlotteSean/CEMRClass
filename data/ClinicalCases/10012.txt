老吴市陆少云，遗精三四日一次，已有三年，养阴固摄俱罔效。余诊之，脉细肢倦，神疲形寒。曰：初起之遗，在相火不静。日久之遗，在气虚不固。而龙骨、牡蛎之固摄，但能固其精，未能固其气，治其病当固其气于无形之中。进以韭菜子二钱，杞子二钱，菟丝子三钱，党参三钱，于术二钱，鹿角霜五钱，桑螵蛸三钱，黄芪三钱，仙灵脾钱半，巴戟肉二钱，炙草一钱，红枣五枚，煨姜两片。服三剂，觉身体轻健，四肢渐温，胃气亦旺。服至十剂，则遗精已止矣。|