0007
白坦庵大世兄，右足膝下辅骨间发肿，皮色不变，乃外用敷药，冀其内消。久之，肿处渐硬，形大如瓜，自足踝胫膝上至髀枢，筋骨挛痛，皮肤蒸热，略无宁刻。予谓：“风寒在经不散，发于肢节肌肉而成肿，故筋挛骨痛，此寒气之肿，八风之变也。但外邪失治，肿已坚硬，寒化为热，不可以内消。”因属请朱君丙南，洪君曾沂外治。予以连翘、独活、秦艽、乳香散邪活血；人参、黄芪、当归、白芷、甘草，托里排脓。出入六、七剂，外热已退，肿处红活，按之，知己成脓。未几，溃流脓水两、三碗，肿消，筋痛日减，转用参、术、归、芍等补剂。半月肌肉完好，而膝曲不能履地。公忧之甚，恐终于跛。予谓：“因肿痛而拘挛，屈而不伸者阅月，其伤在筋，但外未用刀针，筋虽伤可治。气主煦之，血主濡之，前此以补气为君，今又当以养血为重。”乃用七分血药，三分气药，佐以舒筋活络之品。方用四物汤，加人参、乳香、羚羊角、苡仁、牛膝等。又另用木瓜数味，酒煎日洗二次，期以一月当愈。甫半月而渐伸，至一月而复常。公喜出望外，称之为国工。|