椿记栈赵客，至寓请诊。脉象弦数，舌少苔垢，畏寒畏风，似有战栗之状，面鼻红润，目珠赤色，口不渴，喉间不爽。此秋燥证也，用清燥救肺汤加减治之而愈。时值深秋燥气外逼，略受风寒，卫气一闭，即有战栗之形，外闭者内必郁，郁则火不下降，刑及肺金，则目赤鼻红矣。燥邪外侵，肺气上逆，喉间自觉不利，口不渴者，究系秋病，外燥者内亦有湿，非若春温之木火内动也。清燥救肺汤最为合拍，但必细审加减之法。火甚用石膏，火不甚去之。咳呛有痰加杏仁，去麦冬，或麦冬、半夏并用，阿胶易川贝。若畏寒而有外感，易象贝。痰多则苏叶、杏仁必不可少，阿胶、麦冬断不可用矣。|