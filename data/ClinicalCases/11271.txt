0303
学山公|产后之症，以补养气血为先，虽有他患，以末治之，所以内热口干者，不得任用寒凉。用寒凉则新血不生而胃阳受困，头痛恶寒者，不可专行发散，行发散则气随汗出，而精神告匮。前六、七日时见脉势涩弱，饮食不入，乳汁全无，频频自汗，以为平素体虚，而产后过伤气血，用阳阴平调之剂，从缓治也。目今寒热时发，神气不清，脉来涩数而弱，左关略旺，大抵皆阳阴二气，自为乘侮，非干外邪所致。其神气不清者，一由于血室空虚，留瘀得以随热势而入，一由于胃阳不固，心神因以随自汗而伤。法宜生血以退热，养气以安神，开胃以加食，乃能痊愈也。|