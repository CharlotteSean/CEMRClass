程某，徽籍木业，乙卯冬来诊。口渴不止，烦懊，心中空虚，带下如泔。按其脉弦数，见其舌无苔光剥，以为阴液大耗之征，当有造因。再三询问，方述向有瘰疬，某医录予芋艿丸一方，以生者数斤为丸，服数月后，胸中如刮，口渴夜甚，且带浊异常之多。因思生芋辛辣麻口，亦伤气液，是必肠胃津液一齐剥蚀，以致由孔窍而泄，如膏如泔，其消耗之酷可知。嘱急停服芋艿丸。疏方金石斛、大麦冬、元参、生地、玉竹、知母、竹茹、花粉、白芍、梨肉芦根。服三剂，口渴渐愈，苔即重生，惟带浊犹未全已。询其瘰疬，毫未消去。本病未驱，旁症蜂起，抑亦授方者之不及料耳。|