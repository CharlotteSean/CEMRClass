0503
曾治一人患口舌生疮，鼻中不时流血，口中不时吐血，来寓求治。予曰：此乃火气勃于上焦，不能分散，故上冲而吐衄、口舌生疮也。其法当用寒凉之品，以清其火热燎原之势。并泻其炎上巅顶之威，遂与生地一两，捣成泥汁。当归一两，老芎五钱，玄参一两，黄芩三钱，炒黑荆芥三钱，甘草一钱。水煎调三七末服之，连进三剂而效。此方妙在不用大苦大寒以逐火，而用微寒之药以滋阴。盖阴气生，则阳气自然下降。尤妙用黑荆芥引血归经。用三七末以上截其新来之路。加黄芩以清其奔腾之路，诚恐过于寒凉，冷热相战，又加甘草以和之，此治热之最巧妙法也。若用寒凉之重者折之，非不取快于一时，然火降而水不足，则火无所归，仍然焰生风起，必较前更甚。而始以清补之药救之，则胃气已虚，何能胜任？今之速效者，是病之初起也。若再迟缓，主治者又自当有法，又不可作如是治疗也。|