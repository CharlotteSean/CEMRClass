痔证有七：一曰牡痔，二曰特痔，三曰脉痔，四曰肛痔，五曰血痔，六曰酒痔，七曰气痔。有藏肛门内者，有突出于外者，各审所因治之可已。辛卯，应试都门，镇江葛某患痔颇剧，每便一次，肛门肿痛异常，必呻吟半日许，头面臂腕，遍发疮斑，人误认气虚下坠，用补中益气方，病加剧，问治于余，余切其脉，六部数大，知是湿热蕴结，久久不化，酿而为毒，即肠痔、酒痔之类，非急为荡涤不可，用大承气去川朴，加川山甲、连翘、银花、生草为主，二剂，痛轻，又二剂，疮斑渐退，后合滋清法治之，月余而愈。惟愈后，当戒酒远色，少劳茹淡方妙，若不守禁忌，后必复泛，久而不瘥，将变为漏。慎之！戒之！|