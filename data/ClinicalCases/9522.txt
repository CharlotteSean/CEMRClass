0103
余思肾俞发皆属虚症，实症则百无四五，或其人正气本实，或膏粱煎爆辛辣，饮食不节，瘀血积于肾经膜外，或有之，然余未见也。忆昔年在梁溪，遇王君者香邀余诊视，脉来虚数，咳嗽多痰，肾俞发平塌已溃两孔，脓稀粘腻，脂水淋漓，他医专以甘凉治肺止咳。余曰：水亏木旺，木叩金鸣，肾虚则水泛为痰，当先治肾。寒凉温补宜并用，一清相火，一通肾阳，坎离既济，阳随阴长，阴随阳生。以肾气丸加知、柏、猪脊髓为丸，每日三服，每服二三钱。另服甘温补剂，戒以屏劳绝欲，戒酒辛炙。至百日后，此痈肌肉已平，疮口已合，胃气甚旺。后竟宴客纵欲，豪饮无度，旧疮复发，红肿，疮口溃裂。经疡科服牛蒡、银花等寒凉之品，疮色更红高突，以致胃惫面红汗出，痢下腹痛而殁。肾俞发将及一年，服滋补而瘥，因其纵欲阴伤，龙雷外越。余未见龙雷之火而暴雨能制之者，服寒凉则虚阳更燔，戕脾胃生生之气，岂有不死者乎？|