0004
王君征聘妻陈氏，壬申九月初，忽神明瞀乱，悲泣无常，进礞石滚痰丸之属不效。十一月杪，延余治。脉微弱，肌肉■惕，目光朦胧，初视可，久则昏，视地若窗棂，人扶立之犹不敢履。惊恐频生，欲人围绕。每日呕清涎数盏，中有顽痰如豆大，破之青黑，呕出此痰，人事稍清，诸证略减。审是乃肾阳衰微，以致怪变百出。盖肾为水火之宅，性命之根。火藉水涵，水藉火温，水火平秘，寿命永固。夫固有不可偏者，兹肾中水胜，火不生土，土不制水，任其饮邪肆逆，凌心伤神，则惊悸瞀乱。侵肺伤魄，则悲衰泣涕。窒凝正气，不能温养肌肉，运行四肢，则肉■筋惕，手足力弱。禅宗所谓白浪滔天，大千俱坏，理可引证。而秦越人所谓重阴者癫之旨，询洞见人之脏府矣。其长叹不已者，肾主呻吟也。视地若窗棂，人扶立之不敢履者，坎隶于肾，坎者陷也。坎阳沦溺，志伤恐生，怯寒诸证蜂起。浮热汗出者，虚阳浮越也。视物朦胧者，火不烛物也。更征以面青白，脉微弱，则阳衰饮肆愈无疑矣。呕出顽痰，则隧道不壅，中气颇能升降，所以人事稍清，诸证略减。先以燥土涤饮，燮理阴阳，用桂枝甘草龙骨牡蛎加苓夏附子，四服惊恐叹息之证已。次用苓桂术甘合六君子加附子、天麻、羚羊角。羚羊角性灵，其精在角，杂用于堤土制水之中，性虽微寒，不助饮邪，藉灵物以镇惊息风。乃逆从并用之方也。四服肉■筋惕之证平。终用真武汤坐镇北方，摄服龙蛇，则海不扬波矣。|