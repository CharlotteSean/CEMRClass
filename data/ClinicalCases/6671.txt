0005
东阳李某，业泥瓦在嵊有年，余亦似曾相识。八月初口蜗向左，太阳筋跳，时相牵引，渐至半边紧小，与素口蜗者无异。凡一饮一食俱从左入，吐痰、吐唾亦从左出。有疡医某曰：“此蜗口风也。须费番饼二枚，购丹药数粒，始得脱然。”李以手艺度日，安得应命？乃求治于余。时旧友周亦亭适在座茶话，见而异之，因诘病情。余诊视毕曰：“脉得浮、洪、滑、数；证不外风、火、湿、热。所以然者，三阳经上至于头，清阳不升，风邪乘之则令太阳筋跳。脾合肉，荣唇，开窍于口，其大络曰大包，由经隧而达经脉。其人素有痰热，热从风发，风吹火炽，风火鼓煽，大络受伤，筋亦短缩而口角是蜗。但所以向左之故无从问津。思喻氏《医门法律》中风口眼蜗斜，左急右缓三圣散，右急左缓匀气散，立法分别左右，其大旨可以类推。”亦亭又问：“如是则三圣散可用？”余又从而辨之曰：“谓中风、口眼蜗斜，又半身不遂，故为左急者立此法。今口蜗左而眼不斜，无半身不遂，奚取焉？引彼证此则可，若云施治则活法在人，各有见地，无事铁板成方为矣。即或以己意与乎期间，如王良诡遇获禽，见道者所不屑，而行道者所不免如此。证为风热阻滞经络，气不上达头面所致，用通经络、祛风火之剂，无有不愈，又非治半身不遂方之所能为也。仿东垣升阳散火之法。”亦亭作而曰：“兄论证、处方俱有至理，于斯道可谓三折肱矣。彼头痛救头，诩诩自命为良医者，乌足以语此！”余曰：“多是臆说，恐令高明窃笑耳！”于是李持方而去。越旬日，节届中秋，来寓致谢。伊言：“先生方初服二、三剂如故，至服四、五剂而太阳筋跳者定焉，口蜗向左者正焉。效之速，方之良也！”余默自记曰：“此之谓幸中。”|葛根三钱升麻一钱柴胡一钱半西党一钱半羌活一钱生香附一钱半防风一钱酒芍一钱姜蚕一钱半川芎六分白芷一钱蔓荆一钱生甘草、炙甘草、老姜、大枣各三钱|