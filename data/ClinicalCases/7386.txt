王岐山之母，与余先祖母为八拜交，年七十八。邀余诊，脉缓弱，体丰硕，声洪亮。问何所苦？答曰：“胃不知饥，殊觉不快，自知形虽盛而气不足。”时值夏令，暑湿盛行，顷谈之际，见其连食黑枣数枚，且食且言云：“前月罗子明适在刘河，请伊诊治。罗谓我中虚且寒，寒从虚生，服药数剂，脘即知饥。再请罗诊，谓寒虽去而虚未复，遂用补益之品，使我胃气健而虚可除也。今罗回璜泾，故请转一方。”余曰：“今尚无病，惟现当暑湿，宜少食甜物，胃自可强。”为之用霍梗、扁豆、泽泻、陈皮、川斛、佩兰、通草，嘱服二剂。后至中秋，又来邀诊，脉弦滑，两关甚急，形大减，色萎黄。王母云：“夏月服所开方二剂后，不见如何效果。适罗子明又至刘河，请伊再治，伊用温补之方，胃脘知饥，以此三日一转方。两月以来，常食自蒸之高丽参、桂圆、黑枣外，即党参、熟地，足有三斤，胃气甚健，惟虚未除，而形反瘦，谅老死之有日也。”余问其日食几何？云：“非十五六餐不可，每餐一碗。”余曰：此食亦病也。”为之立方，先书风化硝、炒枳实。王母本识字而略医者，见余写枳实，即摇手云：“枳实是克伐之药，我不宜服。”余曰：“治病须攻补兼施，若但补不攻，恐补之无益于虚。”由是第二味即写白术，以下约举数味，不补不泻，但消痰清火而已。服二剂，无益亦无害。以后仍请子明，服温补之药。至九月底，复邀余治，见其益加面黄形瘦。问其近日如何？答云：“待死耳。虚不复，肉渐脱，而加寒热，于今六日矣。”余问近来食饮如何？其媳答云：“昼夜二十四次，每次一碗，且桂圆、黑枣、高丽参，啖不绝口，食入不为少，何以形反大瘦？”余曰：“食亦病也，又谓之食消。而今须先治寒热待其外邪出而再补，即参枣亦须不食，可乎？”王母问寒热可治否？余曰可。乃为其立小柴胡汤，加川连、枳实、尖槟、焦菔子方，服三剂，王母云：“药既不补，而又除参枣，我之虚弱奈何？”余指菔子而告曰：“此野于术之果，三钱能抵潞党参三两，请勿虑。”三日后再诊，问昨日食几何？答云一十四顿。王母曰：“医如罗子明，尚不识野于术之果，何能治病耶。”又问寒热如何？云止矣。余曰：“今日虽停，防其后日复发。”照前方去柴胡，加化州橘红一钱五分，又三剂。第三次复诊，王母笑曰：“大相公有令祖风，真不愧名医之后，今我病愈矣。日食不过五六顿，参枣亦不思吃，自觉精神康健。”诊其脉缓弱而尚带滑。乃曰：“病去八九，尚未痊也。今日可陈明病原，太姨母初夏暑湿伤中，相火泛滥，不知饥而尚能食。罗先生以为虚寒，用附、桂、益智、霍香、辛香开气等药，故寒邪去，湿阻退也。继用补胃壮火等药，而太姨母希望胃健虚复，好食补饵，致痰与火，聚与胸口，变为嘈杂，故食必十五六餐，食虽多而体反不健。余之用风化硝、炒枳实者，为此故也。因太姨母不肯服消导之药，故第二味好写白术，以下惟清火消痰数味而已，此二剂虽不效，亦无害。后来仍请罗治，罗见余之不补不泻，只消痰清火，所以罗进以湿补重剂，久久，遂致一日二十四餐，病成食亦。食亦者，善食易饥，中消之症也。若病不变寒热，罗亦不告辞，恐将至口不离食而后已。”乃相与大笑。王母复责余云：“尔用枳实时，何不明以告我？”余曰：“当时太姨母视子明如神，我之不明言，所谓疏不间亲，新不间旧。即前者之寒热，本非客邪，所以寒不甚而热亦不甚。我若不云客邪，太姨母安肯停补。其寒热乃火郁耳。”经云：热深则厥深。厥即恶寒是也。王母又云：“既不外邪，何用柴胡？”余曰：“此火是相火，由肝胆而生也。柴胡调达肝胆，肝胆属木，所谓木郁则达之。然柴胡只用四分，取其引经以调达。菔子亦非于术之果，即萝卜之子，专消食痰者，所以重用三钱。今共服一两八钱，半夏、陈皮、厚朴、枳实、风化硝各两许，尖槟亦一两八钱，惟黄连只三钱。今病已十去八九，再用小剂清火化痰，三服可止，而食亦之病竟痊。|