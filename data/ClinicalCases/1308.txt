王佐卿子，壬戌十六岁，学生。秋初先患寒热泄泻，治愈未清，出外观剧，复受风温，身热咳嗽。医投疏解，即增鼻衄，热气上冲口鼻，八日即耳聋、少寐。每日食鲜梨三四枚，唇紫起揭，腹灼如炉，按之作痛，仅咳无痰，无汗。脉数，舌红，苔干。伏暑在内，复感风温，温邪熏蒸，故热炎口鼻，悍气上冲，波及耳部心经。宜辛凉散风，清泄伏热，参以化积。冬瓜子一两，光杏仁三钱，滑石五钱，鲜青蒿四钱，通草一钱，银花五钱，绿豆衣五钱，鲜薄荷七钱，香豆豉三钱，连翘三钱，鲜竹叶三十片，茅芦根各二两洗切，磨花槟五分，萝卜汁一杯。复诊：上冲口鼻之气略减，咳嗽较轻，身热起伏。先是夜有烦懊，兹移下午。按腹犹痛。脉数，舌红，苔根色灰。明是伏热挟风温积滞。再辛凉肃肺，清泄伏热，参以化积。枯黄芩三钱，鲜青蒿五钱，益元散六钱，冬瓜子一两，知母二钱，杏仁三钱，山栀仁炒黑三钱，香豆豉三钱，通草钱半，连翘三钱，银花六钱，薄荷头钱半，生川连八分，鲜竹叶二十片，芦茅根各一两洗剪，磨花槟五分冲。另用鲜梨、萝卜、薄荷，同打汁二杯，冲。嘱于身热未发前一小时服药，清晨热减时化服七液丹一钱。二剂。三诊：咳减，气冲亦止，连解溏矢甚秽，腹灼之痛已止，身热陡觉大退，起伏虽定，腹尚微灼，防其反复。再清肺化痰。兜铃三钱，黄芩二钱，知母二钱，冬瓜子一两，甜杏仁三钱，生薏仁二钱，通草八分，青蒿梗二钱，滑石三钱，大腹皮三钱，广郁金三钱，干荷叶钱半，射干五分，芦茅根各一两洗剪，鲜竹叶十四片，菊叶十片，枇杷叶露二两冲。服后沃吐痰涎一碗，所奇者药汁未吐，翌日再服，又吐痰涎一杯。外热已止，腹灼未净。原方加半贝丸钱半吞服，以清痰薮。此证来势甚猛，幸积下痰吐，化重为轻；否则浊痰蒙闭，必致昏糊。|