0000
人言医不认错。医岂有不错之理，错而合于理，情犹可恕，错而不合于理，不徒不自知其错，反自信其不错，斯终身陷于错中而不悟，其罪尚可问乎。余治常熟水北门叶姓妇，素有肝气胸痹。发时脘痛，屡进瓜蒌、薤白、半夏、枳实，一剂更衣即平，屡治屡验。是年夏杪，此妇雇船下乡，回城受暑湿而见寒热，胸脘阻格作呕。戴姓医进以胃苓汤，加藿香、苏梗。此方亦属不错，而服之反甚。邀余诊之，脉滞而沉，汗冷作哕，脘中作硬，按之甚痛而拒按。余视此症乃热邪挟湿内陷，为小陷胸证无疑，进小陷胸汤法一剂，明日更重。诊脉仍滞不起，舌灰润，作哕频频，汤液不入，胸中格如两截，拒按作痛，且■语言涩不出，汗冷撮空。余竟不解，问病家曰：大便何如。曰：大便已溏数日。余思小陷胸汤已错，又属太阴证矣，即进四逆加人参。余思此证下利虚痞，作哕肢寒，显然浊阴上犯，虽不中病，谅亦不远，即将此方与服。|