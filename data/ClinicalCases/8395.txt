0006
燕之表兄，遗其名，商于湖北。在楚得痢疾，芩连芍药之类，不啻数十服，痢少止，而困惫已甚。束装归里，至来春犹时时下血，四月燕偕来求余治。见其面白如石灰，气息增喘，坐移时而后语，一语数绝。睹此情形，殊增观望，哀之切。乃诊之，六脉微弱之极，而时有数象。问其病由，乃曰，此虽痢症，而沉绵经年，尚作痢治，医中无此理也。君气质本虚，加以寒凉大伤脾胃，阴阳将绝，此时下红，非痢疾，乃脾气不能统摄，非大滋补不可。乃命服地黄汤，加归、芍、肉桂四服后，精神颇健，饮食少进。再来求诊，脉稍起，又告曰，此本宜服圣愈汤，养荣丸之类，所以先服地黄汤者，阴分尚有小热，今血热既清，可峻补矣。乃进以大剂圣愈汤，命十服后，接服人参养荣丸，其人谨遵之。一月后，衣冠酒肉而谢，精神顿作，议论风生矣。|