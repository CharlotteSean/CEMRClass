0602
忠州广文黄东阳之子年甫十三，春日病温。所现发热，恶寒，口不渴。而微思热饮。医用辛温表散，愈剧。延余诊视，审其六脉，洪数有力。询其小便短涩，时而鼻衄。似此全非寒症，乃属风温也。但风温一症，首以恶热而渴为辨。此病外症全然相反，惟脉洪鼻衄可凭，自应舍症以脉，不然必致错误。余用小柴胡汤去人参、姜、枣，加元参、麦冬、荆芥、葛根、连翘、银花、车前仁等味，连服三剂，小便清利，鼻衄亦止，恶寒反减。再服竹叶石膏汤，二剂诸症悉退而愈。若果拘执成法，不参以脉象，以及鼻衄溺短，仅以发热恶寒辨之，鲜不误事。经云热深厥亦深，即此之谓也。|