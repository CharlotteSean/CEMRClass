0601
淮商魏荫亭，湘人也，其如夫人所生二子，一名三七，一名三九，均病温，其状相同。初延幼科闵某、孙某等诊治，先以发散，继以消导，终以下夺，而热恒不退；项之右侧俱结温毒，经十余日不愈。举室惶惶，魏公爱惜少子，日延十数医，盈庭聚讼，莫衷一是。其热甚于未申之交，有汗不退，咳嗽，口渴，烦躁，脘腹不拒按，两耳微聋。舌有薄苔而干，水溲赤热，右三部脉数无力。用药过当气阴两伤，温邪逗留不去，理应育阴化邪。惟医多口杂，意见纷歧不敢着手，为订桑菊饮加西洋参而去。魏君平时略涉医书，其先人亦以医名于时。持《景岳全书》及家藏抄本《伤寒》来问曰：小柴胡汤已经吃过，何以仍不退热？除此之外，应用何药？予曰：此温病，景岳尚系门外汉，必欲知此病原委，须阅叶天士论温病十九条及吴鞠通《温病条辨》，王孟英《温热经纬》，方克有济。渠随去觅得以上三书，阅后赴予宅，惊慌而言曰：吾儿无救矣！犯禁之药如柴胡、草菓、槟榔无一不服，为之奈何？务求设法以救吾儿。予曰：此症延日已多，阴液欲竭，不但热难卒解，且有风动痉厥之虞，无已惟有仿吴鞠通复脉之意，存阴救液，可以补救万一。爱订生脉六味，改熟地为鲜生地以代复脉，火剂投之。渠得方欣然然，犹疑虑万端，九岁者先服半帖，热稍减，再服烦平熟睡而热全退矣；又令七岁者如法服之，一剂即退。嗣后即以此方出入加减，未数日温毒亦消，两儿悉愈。|