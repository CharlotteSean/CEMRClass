0602
嘉定孝廉陆右公长子，童年发热，偏尝凉药，热势更炽，昼夜不减，复认阳明热证。投大剂白虎，禁绝谷食，致肌肉消瘦，渐致危困。迎予往治，见面色枯而不泽，脉现细数，力断大虚之证。速用甘温之药，庶可挽回。佑老骇曰：皆言外感寒热，无问内伤，寒热不齐，今发热昼热不已，而反言内虚者，必有确见，愿聆其详。予曰：阳虚昼剧，阴虚夜剧，此阴阳偏胜，因有界限之分。今脾胃并虚，阴阳俱病，元气衰残，阴火攻冲，独浮肌肤表，虽身热如焚而寒必中伏，况肌肉消铄，脾元困惫也。彻夜无卧，胃气不和也。面无色泽，气血不荣也。脉象无神，天真衰弱也。此皆不足之明验。若禁用五味则胃气益孤，专服寒凉则生气绝灭。宜晨服补中益气汤加麦冬、五味以培资生之本，暮服逍遥散以疏乙木之郁，兼佐浓鲜之品，苏胃养阴，庶元神充而虚阳内敛也。令失饮猪肺汤一碗，当即安睡，热即稍减。遂相信。用药十剂而精神爽快，调理经年，服参数斤，乃获全愈。|