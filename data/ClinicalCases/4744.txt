傅，五十五岁。先因酒楼中饮酒，食烧小猪响皮，甫及下咽，即有家人报知朋友凶信，随即下楼寻车，车夫不知去向，因步行四、五里，寻至其友救难，未遇，又步行四里，又未遇，渴急饮冰振乌梅汤一、二碗，然后雇车回家，心下隐隐微痛，一月后痛有加，延医调治一年不效，次年五月饮水一口，胃中痛如刀割，干饭不下咽已月余矣，闰五月初八日，计一粒不下已十日，骨瘦如柴，面赤如赭，脉沉洪有力，胃中痛处高起如桃大，按之更痛不可忍，余曰：“此食隔也，当下之。”因用大承气汤加牵牛，作三碗。伊家见方重不敢服，求签而后服一碗，痛至脐；服二碗，痛至小腹；服三碗，痛至肛门，大痛不可忍，又不得下；于是又作半剂，服一碗，外加蜜导法，始下如鸡蛋，黑而有毛，坚不可破。次日先吃烂面半碗，又次日饮粥汤，三日食粥，五日吃干饭矣。下后所用者，五汁饮也。|