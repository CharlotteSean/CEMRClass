0107
吴人大便必用便桶，坐桶如坐马上，故便桶又称马桶。有蒋木匠者，因屙坐桶，努力下挣，屎未出而肠已坠，肛门急痛，气不相续，汗淋如雨，恶心如呕，正在危急。即请邻医周某诊，周问因何至此？其妇具以告。周按其脉，若有若无，一身冷汗，以为因便而呕又汗，竟以霍乱吐泻治之，方用附子、干姜、霍香、厚朴、半夏、陈皮、茅术、泽泻等药，嘱令速煎与服，迟则不救等语。蒋妇急煎与服，进一口，木匠即作恶吐出，瞑目闭口，不复言语。其妇大为慌张，急遣邻人邀余往。见木匠闭目卧床，身清微汗脉濡，因问病原，妇又具告之。余问所下之粪若何？云粪未出也。问所呕何物？云但恶心而未呕，顷所呕者，乃周先生之药水一口耳。问冷汗何时始起？云在马桶上，见其大汗身冷色变，故抱之于床。余曰：“此因用力太过而肛坠，粪在直肠未出，致气不相续而暴脱，故冷汗如浴也。”病者闻言曰：“是也。”余为之用保元汤，加麻仁、蒌仁一剂，汗止神清气复。第二剂，前方下更衣丸一钱五分，粪出而愈。|