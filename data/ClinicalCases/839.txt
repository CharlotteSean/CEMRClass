0000
病者：家太湘三爹，即寿田先生之父也，年七十二。|病因：季夏酷暑，夜浴当风，陡病暑温。|症候：恶寒壮热，无汗口渴，头昏痛如裹，舌滑而秽，气不堪鼻，言语错乱，身重难以转侧，寿田甚忧之，为制木具焉，乃请治于愚。|诊断：愚诊脉洪数而芤，谓之曰，此暑热伤阴，极重之候也。|疗法：与麻杏甘石汤加甘凉之味。|处方：生石膏四钱，生地、连翘、银花、淡竹叶各三钱，枯芩、花粉、牛子各二钱，川贝、杏仁各一钱五，粉草一钱，生麻绒四分，丝瓜藤五寸。|效果：一剂诸病悉退，惟头痛如裹，胸闷不饥，小便频数，大便结涩，脉较前平顺。|接方：藿梗、蒌壳、淮夕、连翘、麻仁、生米各三钱，黄芩、薄荷、生地各二钱，枇杷叶一钱五，甘草一钱，鲜竹叶十五皮。|效果：服二剂而安，次日寿田堂弟庆赓病咳嗽，其令尊相劝云，曷不请丹阶先生治，予生平不信药，今服丹阶先生药，而效甚捷，始信药之不伪也。|理论：张石顽云，太阳中暍，发热恶寒，身重而疼痛，此因暑而伤风露之邪，手太阳标病也，手太阳小肠属火，上应心包，二经皆能制金烁肺。肺受火刑，所以发热恶寒，似足太阳症，其脉或见弦细，或见芤迟，小便已洒然毛耸，此热伤肺胃之气，阳明本症也。夫暑本热邪，故此症脉洪数而口渴，外感风寒，故恶寒壮热无汗而头痛。暑必兼湿，故舌苔滑秽，气不堪鼻，湿伤太阳，故头痛如裹，湿重太阴，故身重难以转侧。暑邪伤阴，内逼心包，刺激神经，故语言错乱，服麻杏甘石后，仍头痛如裹，胸闷不饥，小便频数，大便结涩者，乃暑邪伤气，气不固津，津不内润，故当增水行舟，散邪而润燥也。|方论：吴鞠通谓此症可与东垣清暑益气汤，而王孟英驳其药物庞杂，不堪治暑，愚于此症惟注重暑必兼湿一语，不必以益气之说自拘也。故首方麻杏甘石汤，仍以温热之法，而治暑湿之症，因其症情相似，不得不然，次方增液消暑，亦不为柔润所限，盖老人当保元为主，而清热养阴，又不可废也。|