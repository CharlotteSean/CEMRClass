马钱昌范九，上海警署营业课。素虚阳衰，终年以参、桂为补益。已酉五月雷雨时，马车出外办公，略感寒湿，即凛寒里热。延诊：脉细濡，并无数象，舌红苔少。予谓此非暑邪，乃寒湿也。体虚不禁开泄。即疏参苏饮去干葛、枳壳，加桂枝、生薏仁等。药症相符。有疑时令夏热，用豆卷、滑石等。君亦知医，一笑置之。寻以用桂应手，人体之偏寒有如此者。时君年近五旬，盖江苏长州籍也。益以阅历，则甬友黄益三外科，年方而立，三伏能穿二衫，乃法兰绒。心焉疑之。渠云：“某体阳虚，年服全鹿丸二三斤、桂附八味称是，阳道犹不兴也。稍衣薄体，即畏寒患感身热。李君图治，兼旬不愈。因舌红少苔，脉带数，不敢用温，终不获痊。自用温经即效。”故阳虚者早服温热，并不觉热。若果阴虚阳亢，晚年亦忌温补也。|和尚光照，锡山龙光寺。丁巳九月，右肘臂酸麻冷热作痛，脉紧而濡，已经百日。寒湿之邪，深入络隧。拟秦艽、独活、防风、细辛、当归须、威灵仙、桂枝、姜黄、丝瓜络、晚蚕沙、薏仁、橘络、络石藤。另马氏方回天再造丸，临卧酒化服。三剂而愈。迨戊午二月，则以左臂冷痛麻木，腿足亦酸。仍属寒湿入络，血脉窒而不通。拟片姜黄、抚芎、晚蚕沙、防风、橘络、鸡血藤、当归须、威灵仙、桂枝、白附子、薏仁、桑枝、海枫藤，三剂。仍以再造丸酒化，卧前服。减十之六，原方增损而痊。|