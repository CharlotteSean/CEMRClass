邵左。冬令过温，少阴之热，循经而发，喉痛数日，势虽不甚，今交戍亥时，肢节筋脉，忽作牵掣两次，而无表邪见症。夫少阴属肾，内藏相火，相火寄于肝胆，胆为少阳而属风，木火动则风生，风煽则火炽。经云：一阴一阳结，谓之喉痹。即风火相合之意。今肢节掣引少阳之风从内而鼓，诚恐火势因之暴炽，胡可再投表散，以张其焰。惟有甘凉镇润，为合古人治法。|细生地大麦冬白蒺藜桑叶生甘草大白芍元参肉黑山栀钩钩|二诊：投剂后喉痛大定，筋脉牵掣亦未复作，饮食自调。诚以火风从内而发，镇之则风平，润之则火熄，火与风合，其来也勃然，火与风分，其去也条然。脉形沉弱，面色青黄。脉经谓营气不定面色青，卫气不足面色黄。肝为营之源，肾为卫之本，平日肝肾之不足，略见一斑。仍从前法出入。|细生地稆豆衣粉丹皮元参甘草大麦冬滁菊花大白芍钩钩|三诊：喉痛既平数日，忽于戍亥之交，梦在凉月中行，陡然惊寤，肢体又作震战。夫阳气藏于阴中，阴气敛之，则阳方静谧，戍亥为至阴之际，少阴之敛藏不固，则阳气从阴中勃然而出，经谓肾之变动为慄者此也。拟大剂育阴，以助蛰藏之令。|大生地怀牛膝云茯神大麦冬钩钩稆豆衣白蒺藜东白芍元参肉|四诊：投剂之后，震战以次渐平，肾之变动为栗，经训确然无疑。夫肾何至于变动哉。良由冬令过温，少阴不主潜藏，阴中之火从而升动，阴火者，犹雷电之火也，故其发也，作为战栗之状。药既应手，自宜叠进，以期阴平阳秘。|大生地东白芍云茯神金石斛怀山药怀牛膝大麦冬钩钩/|