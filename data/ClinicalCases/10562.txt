0300
非时下血，淋沥不止，谓之漏下；忽然暴下，若山崩然，谓之崩中。其症有虚实之分，实者易治，虚者难治，虚中有实者尤难治。丙申冬，余客天津，刘君伟齐之侄妇，月水淋漓不尽，已经数月，并见胸腹胀闷等症，余诊之，脉数，右盛于左，知是温邪内蕴，血不归经所致，用芩栀二物汤、槐榆清血汤加减治之，两旬而愈，愈后，匝月即孕。盖《经》所谓：阴阳和而后万物生也。此实症易治之一证也。癸巳春，余客都门，水部主政周君涤峰之室，病血崩，每阅五日，必崩一次，崩后第一日，腹中稍宽，后又逐日胀满，至五日必复崩如故，缠延两月，夜寐不安，饮食尤微，面舌、唇口并手指，俱痿白无色，医投补气摄血一剂，病势如剧，来速余诊，脉象虚微，惟按左尺，细数有力，余思此症，系温邪袭入血室，血得热而妄行，以致浑身之血，不能归经，久则血尽，气亦脱矣。人第知血脱益气，不知气有余即是火，不去其火，但补其气，非惟关门捉贼，抑且助纣为虐，何以望愈？因用桃仁承气汤加味，嘱仅服一剂，服后，泻两次，腹中快甚，病者以其效也，又服一剂，仍泻两次，明日再诊，六脉虚微已甚，改用大补气血之剂，并加桂附，调养而痊。盖此症正气虽虚，阴分深处，尚有邪热未净，所谓虚中有实症也，非用下夺法，邪不得去，正无可扶，先泻后补，实常法耳。然药味太峻，不宜多服，接服二剂，未免过矣。幸速温补，始能复元，不然，转而为危，谁执其咎，且不惟硝、黄峻药，不可或过，即寻常之味，亦以适病为宜。盖虚怯之人，陈皮多用数分，即嫌耗气，甘草多用数分，即嫌满中；藿香多用数分，亦嫌其热，白芍多用数分，亦嫌其寒，而况寒于白芍，热于藿香，满中甚于甘草，耗气甚于陈皮者乎？是不可以不谨。|