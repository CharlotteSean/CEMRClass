0006
曾治明经某，素称实学，举动狂傲，不善保养。忽饮食无味，口干吐痰，肚腹膨胀，二便不利。医家不问虚实，便与之化痰行气，转见胸满痞闷，痰饮愈甚，与之导痰，又与分消，腹胀胁痛，坐卧不安，又与破血耗气，两足浮肿。知予在英公署内，告急求治。即谓余曰：“贱躯被诸医治坏，请问先生还可救否？”予诊其脉，右寸大而无力，右关微弦，右尺倏有倏无。左三部软而无力。余曰：“足下脾肾两伤之症。”令以午前服补中益气汤，早晚服金匮肾气丸。初服数剂更胀。余曰：“不妨，久服则不胀。”果信余言，逾月而诸症尽退，饮食渐进。继服八味丸，去附子加五味。兼服归脾汤，去木香、甘草，加五味子、肉桂，半载而康。元气大复。|