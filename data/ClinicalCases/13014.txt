武昌李姓，为医师而兼业药者。其子年四岁，传染痘疫，以前均自诊，自服西药，届十朝当灌浆之际，已达极期，痘点密布，殊少空隙，热毒太重，口鼻血壳，气逆喘促，烦乱惊呼，点粒多被抓破，一身稀烂，满脸血糊，望之殊堪惊人。李准之西法，无可救药，乃延予诊治，予诊知如上所述状。查病孩体质坚实尚堪托毒，所见无非热毒过重现象，虽点烂破碎，本有毒邪内返内攻之虞，但里证不急，无咬牙寒战，神未昏，声未哑（叶香岩言声不哑者毒不陷），形状是堆痧发臭，不是塌陷倒靥，人惧其毒邪太炽，我幸其正阳克充，病之险象在此，病之生机亦在此，为治疗如法，解毒清热，益阴和阳，缓缓托住，扶到十二朝至十五朝，俾得安全收靥结痂，方用：鲜生地一两，丹皮、川芎各三钱，犀角六分（磨汁冲服），地骨皮、桑白皮各三钱，白茅根三钱，鸡冠血数滴。一剂，安好无变，惊烦略缓，续进二剂。复诊（十二朝），身复微热，予曰：此烧盘也，为病中应有现象，勿恐。改方：鲜生地六钱，丹皮、白芍各三钱，犀角四分，土茯苓四钱，土贝母三钱，土木香二钱，鲜石斛四钱，甘草一钱。守服三剂，届十五朝，渐次收靥结痂收功。|