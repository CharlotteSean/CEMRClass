海盐张铁珊乃室，道光丙戌十二月二十四日诊。经停两月余，忽于是月十七，经行三日，至二十日，骤然大崩，以致神倦乏力，食少汗多，怕明喜暗。服药后经水仍频出不止，于是始告治于余。余至，适前医周半池兄诊完疏方，用人参、黄芪、於术、熟地、龟板、鹿角霜、牛角腮、枣仁、棕灰、龙齿、牡蛎、阿胶、续断、杜仲等。观其方意，却是固气统血之法，第熟地、阿胶辈，可以从缓。一嫌其腻，又嫌其食饮未贪者，恐不利于脾胃也。余于方中去此二味，加丹参三钱，血余炭五分冲，五味子三分临服，冲入童便一酒杯。佐此四味，取其安神定志，亦固纳止崩之一助耳。|二诊：进昨议方，崩血渐减。因欲贪食，稍啖荤味，便泄随至，脉象细软。滋腻之剂究宜缓投，宜以益气扶脾，希其坤土得令，庶几无妨。用党参、山药、芡实、茯苓、益智仁、煨木香、炙草、陈皮、南枣等。煎服三、四剂，漏下已停，而便泄仍日四、五次，皆缘脾土之不足耳。拟异功法，加建莲、芡实、砂仁、归、芍、陈皮、南枣等。治之服两贴，便溏日一次，再二贴而止矣。|