吾友谢君芝圃执醮事，劳神感风。归家忽心神瞀乱，颈项强，手足挛急，时口噤，时举动语言多妄，若鬼凭之，遍求符箓不应。月余延余诊之。脉浮弦，舌苔白滑，病作时浑身发热。其父仪堂公谓余曰：“此必因前用心不虔，邪祟临身，今延君诊，未知脉可否？如可再禳。”余曰：“非祟也，乃痉病也。能屏符术遵余治，数剂可瘳。”公喜促方。余以脉浮弦，舌白滑，手足挛急，项强口噤，作时发热，知风邪尚在经输。神明瞀乱，举动多妄，因劳伤心神故尔。用天保采薇汤疏散风邪，重加人参匡扶正气。一服小愈，五六服而病如失。|天保采薇汤|羌活前胡半夏陈皮柴胡赤芍白茯川芎枳壳厚朴桔梗苍术升麻葛根藿香独活甘草|