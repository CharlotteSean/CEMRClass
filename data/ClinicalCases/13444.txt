小儿仓猝骤然惊搐，名曰“阳痫”，从实热治，古人用凉膈散为主方。盖膈上邪热，逼近膻中，络闭则危，故治法以清通膈间无形之热为先，若误认伤寒，殆矣。乙未夏，余从里门至上海，适李叔伦观察之小公子，两岁患惊风，一日惊五次，闻余至，夜半，速余往诊。指纹青紫，直透辰关，眉眼间绕有横纹，亦系青紫色，气促神昏，势甚可危。所幸面色沉晦中，宝光时露，风火难炽，真气未漓，遂以芳香利窍法与清凉血分法，次第治之，数服而愈。按：惊为七情，内应乎肝。肝病发惊骇，木强火炽，其病动不能静，来最迅速，故治法亦急。如果窍塞神昏，牛黄丸、至宝丹、紫雪丹可用也。如果劫烁血液，犀角地黄汤可用也。方书有镇坠金石之药，有攻风劫痰之药，虽非常用，不可不考。|