0000
苏春霆，年近六旬，身体强健。|病名：霍乱转筋。|原因：素性嗜酒，每饮必醉。兹因酒后食瓜，纳凉露宿，醒则腹痛下利，既而呕吐。|症候：身热烦渴，欲卧冰中，气粗满闷，厥逆躁扰，两脚搐筋，腹痛下利，小便不通，呕吐清水有如菜汁，酸苦异常。|诊断：六脉沉伏，微有弦意，舌亦无苔，合症参之，乃霍乱转筋也。六元正纪大论云：“太阴所至为中满、霍乱吐下。”又云：“土郁发之，为呕吐霍乱。”又云：’不远热则热至，热至则身热、吐下霍乱。”经脉篇云：“足太阴厥气上逆则霍乱。”此症由湿热内蕴，饮冷停食，猝伤暑邪，致升降机窒，清浊相干，乱于肠胃，而陡然霍乱转筋，正与内经之旨符合。盖吐利者，湿土之变也。转筋者，风木之变也。湿土为风木所克，则为霍乱转筋。症从热化，病甚沉重，所幸眼眶未陷，津未告竭，尚属可治。|疗法：用藿、薷透表解秽，芩、连清热败毒，苓、术、滑、泽利湿宣郁，雪水、车前解烦清暑，厚朴推滞，木瓜舒筋，党参扶气，甘草和中，俾表邪透而暑邪清，郁土宣而中机建，肝平筋舒，湿利滞行，而吐利自止矣。|处方：西香薷三钱广藿香三钱川雅连三钱条黄芩二钱泽泻二钱生于术三钱云茯苓六钱西滑石八钱，包煎卷川朴二钱潞党参钱半宣木瓜四钱炙甘草一钱鲜车前三株以腊雪水煎服。|效果：进一剂，身得微汗，热减、烦平、脉起。复诊去香薷、藿香，加花粉、白芍各三钱以生津液。再诊病愈泰半，原方分两减轻，又进一剂乃痊。遂止药，以糜粥调之，未及一周，即如常人参。|廉按：霍乱，寒热相搏者多，虽知其为寒为热，亦须反佐以治，方中芩、连、滑石为君，佐以藿、朴、香薷，盖即此理。惟吐泻多，中气必伤，故参以四君子汤培其中气，法从黄连泻心汤脱化而出。|