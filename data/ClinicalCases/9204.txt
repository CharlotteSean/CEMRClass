宜邑张洪度先生之子，年四旬，亦习医理，岁丁酉春暮，在松糊寓社，身患潮热，自投疏表清里之剂，以致昏倦难支。乘舆来湾，就父医治，其父诊后，知是大虚之证，不敢下药，爰唤余诊。脉全微欲绝，视其面赤身热，渴喜热饮，但一二口则止，时而发躁，时而昏倦，身欲坐卧于地，此真戴阳证也。是阴盛格阳，阴极发燥，孤阳无所附丽，宜急进回阳返本法，庶几可救，倘再投凉药，万无生理。张君深服余论，亟请立方以进，自午刻至亥子，连进四大剂不辍，天明竟热退神清，始得安神，继以阴阳平补而瘳。|文党附子姜炭炙芪五味麦冬艾叶知母炙草黄连炒少许葱白红枣|此汤姜、附、艾叶，加知、连等药，与白通汤加人尿、猪胆汁同意，乃热因寒药，为引用也。|凡诊此等证，全在脉上推求，不可草草诊过，以致亡阳猝死，医之罪也。自记|陈修园曰：此阴盛隔阳之证，面赤口渴，欲卧于泥水之中，为外寒内热也。|身热欲卧地，谁不谓热至极，若不于脉上体认得真，何能生全？寿山|