0000
病者：族婶夏儒人，年近六旬。|病因：患时疟，陈庆云、龙范之均以小柴胡汤未能获效，转见头痛背微寒足冷，庆云复用党参、附片、细辛、桂枝之类，而病愈重。|症候：一昼夜烦躁欲死，干呕无物，胸腹搅乱。|诊断：乃请愚诊之，脉弦紧有力，乃谓之曰，误用参附，此庆云千虑之失也。|疗法：与畅脾和胃。|处方：扁豆四钱，藿香、木瓜、谷芽、白芷各三钱，砂仁、陈皮、甘葛各二钱，云苓一钱五分，灶心土一块。|效果：一剂而呕吐止，至第三日，仍有烦躁干呕余恙。愚曰，宜于此方内去木瓜加附子、干姜以温中，贤廷六叔坚持不可，不得已加草果一钱五分，丁香二钱，二剂全安。|理论：头痛背微恶寒足冷，外感症彰明矣。烦躁干呕胸腹搅乱，内滞之症益彰明矣。但外感症已现，宜用苏薄之药以微散之，兼以和中消滞，病未有不愈者。乃庆云小题大做，竟用参附桂枝，关门杀盗，又误用细辛，戕伐肺肾，又不免诛伐无过矣。察此病之原因，内为食滞胃经，外又寒邪感冒，内滞外感，而庆云用辛温内燥，甘温外补，邪气欲出不能，欲罢不得，反将胃府阳气，束作一团，胃既被寒凝滞，温药搅乱，不能遂其消化作用，郁而呕恶。若不宣胃阳和滞气，顷刻传脾，则肝邪来侮，势必变为转筋霍乱，莫可救药矣。|或问党参之用，固为关门杀盗，而桂枝、附片、细辛者，得非温散乎。答曰，其害之主因虽在党参，而桂枝，细辛亦用之不当，有以促成险恶之候，何也，此病本内滞外感，而内滞较甚，外感轻微，盖病者本膏梁之体，内滞固素具而不觉，行将耳顺之年，阳气式微，夜凉失盖，固所难免。其发时疟，正脾经有寒也，脾经有寒，谓之脾寒。与寻常人病暑疟不同，今以党参固其表，使轻微之寒不能外透，关其门。附子、桂枝，细辛以温其里、杀其盗、不烦躁扰乱得乎。且桂枝下咽，阳盛则毙，古人早有明训，今寒疟表为党参所固，用桂枝以攻表，不益阳邪加甚乎。细辛为肾经通窍逐风药，此病与肾无关，而用细辛，不亦诛伐无过乎。此病加重之所由来也。|方论：此方为加减平胃散，不用辛散，微加甘葛以升胃郁，以轻描淡写之法，用于极剧之症。一剂而见平静，可谓得治病之要领矣。然善后用理中之法，终不见用，医道之难，良可浩叹。|