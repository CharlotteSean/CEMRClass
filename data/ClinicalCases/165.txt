金禄卿室，沈裕昆之少女也。患温，顾听泉连进轻清凉解而病不减。气逆无寐，咳吐粘痰，舌降咽干，耳聋谵语，旬日外，始延孟英诊焉。曰：体瘦脉细数，尺中更乱，竟是阴气先伤，阴气独发，所谓“伤寒偏死下虚人”。譬之火患将临，既无池井，缸贮又空，纵竭心力，曷能有济？再四研诘，乃知发病前一日，徒然带下如崩，是真液早经漏泄矣。否则药治未讹，胡忽燎原益炽？痉厥之变，不须旋踵。禄卿坚垦勉图。孟英以西洋参、生地、二冬、二至、元参、犀角、黄连、鸡子黄、知母为方，另用石斛、龟版、鳖甲各四两，左牡蛎一斤，煮汤代水煎药，顾听泉又加阿胶，且云：我侪用此育阴镇阳，充液熄风大剂，焉能津枯风动，痉厥陡生乎？服二剂，果不能减，后惑旁言，而祷签药，附、桂、干姜，罔知顾忌，径至四肢拘挛而逝。是误药速增其毙而增其惨也。继而裕昆患湿温，亦犯重暍而亡。|