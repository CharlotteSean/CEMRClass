0302
鲍荣春之妾，戕伐早，常有淋带。丙午夏，怀妊七月，感暑热。身热，呕吐，胸闷，溲淋痛，便不通，时正伏中，暑邪内淫。初疏郁金、香豉、黑山栀、竹叶、淡芩、紫菀、车前、地肤、冬葵子、杏仁、芦根、川连、鲜藕、荷梗。另更衣丸。服药，热减，便解溺爽。然热未退净，脘闷腹痛带下，无片刻之停。复用连翘、知母、白薇、青蒿、郁金磨、苏梗、淡子芩、川贝母、香附、荷叶蒂、莲须、鲜藕。服后，热止带定呕减，而少寐汗多、肢厥不暖者二日，是热伤营液，表甚疏泄。予台参叶、枣仁、茯神、糯稻根、料豆衣、焦秫米、地骨皮、桑寄生、莲子青心、淮小麦、灯心等，汗止寐酣而安。|