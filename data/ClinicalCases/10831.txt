0302
毛二之妻年三十余，身颇苍厚，妊将七月。十月初旬，因病新愈，起早复冒风寒，致咳嗽发热二、三日矣，六脉俱浮数，右大于左，且喉音带哑。予乃用参苏饮一剂。下午告急云：“服药后顿增喘急，睡不倒。”予思前症、前脉皆属风邪，而药何以不效？岂内热胎气上逼致喘急耶？又用黄芩、枳壳、桑皮、二母、苏梗、清金导痰之类，亦不效。次日再诊，右脉仍大，胸膈间按之觉疼，此必食滞而然。细询之，乃病新愈，食荞麦饼，因而复病。余悟曰：“右脉大者脾经积滞也。观其体气庞厚，既无风邪，决非虚喘。”乃重用山楂、枳实、萝卜子、厚朴、陈皮、半夏之类，连进二剂，胸膈顿宽，喘亦随定。所以临症不妨于细问也。|