0601
幼姪纲儿，堂弟逸清之子也，方十岁。八月下旬初病，一二日便昏睡不醒，呼之间或一应，问之则又不答，四肢厥冷，身亦不温，不食不便，小解黄涩，面黄色暗，舌苔薄白而干，唇白而燥裂，两手脉沉微，重按则滑。余思昏睡，肢厥，身冷，舌苔薄白，唇白，均属阴象，然苔干唇裂，便闭溺涩，又与阴证不合。问病前食生冷否？云食菱藕甚多，前一日又食柿子四枚，余乃得其解矣。曰：病本伏暑，邪热积于下焦，为生冷停于胃口者所阻，冷积不得下行，热邪不得上达，冷积为热所薰蒸，愈团结愈不解，阳气无由外达，故见阴象，中焦津气大伤，故见阳证，而成外阴内阳之候也。用全瓜蒌一两，文蛤五钱以生津清热，黄芩、知母、贝母、枳壳、泽泻、茯苓各二钱以清热利气，加肉桂三分，丁香二分，麝香少许以化水菓积，和服一帖，肢体渐温，人事渐清，二帖便大解畅行，各病俱减，后改方调理月余，始能健旺，发落而秃矣。此戊戌年事。|乡盛行此疫，死于医手者不可胜纪，惨矣！冤哉！|