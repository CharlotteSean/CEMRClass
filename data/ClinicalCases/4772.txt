0002
分镇符公祖令媛，久泻肉脱，肢体浮肿，大腹胀痛，便内赤虫形如柳叶，有口无目，更兼咳嗽烦燥，夜卧不寝，召予调治。符公曰：小女之疾起于夏间，因饮食不节，淹缠半载，服利水药，身肿不减，用参、芪等剂，胀闷益增。予细为审察，盖中央脾土，喜燥而恶湿，脏腑为根本生化源头，虽云至阴之地，实操升阳之权。盛暑之际，六阳外发，阴寒潜伏，加以浮瓜沉李，饮冷吞寒，使乾阳之气郁坤土之中，所以气滞而湿化，湿化而热生，湿热壅滞，转输不行，仓廪之精华下陷而为泄泻，久则清阳愈虚，浊阴愈盛，留于中州，则为腹胀，散于肌肉则为浮肿，上乘肺分则为咳嗽，况脾为诸阴之首，肝为风木之司，湿热盛则阴虚而烦躁夜争。肝风旺则遇湿而虫形生化。头绪虽多，不越木旺土衰之征。治当调脾抑肝，佐以升清降浊，使湿去土燥，病当渐去。用白术、茯苓、半夏、芍药、黄莲、肉桂、干葛、柴胡、厚朴、乌梅、花椒等剂，调理而安。|燕山中丞刘汉儒，泄泻数日，医见肝脉弦急，认为火热。用苦寒平肝，反洞泄不已，筋挛少气。招家君往治，曰：此因寒气入腹，清阳不能上腾，即素问清气在下则生飧泄之意也。前医以肝脉高为火，予以肝脉盛为寒，盖寒束之脉每多见弦，先哲明训，班班可考，何得以寒为热耶？方以苍术、白术各二钱，羌活、防风各一钱，干葛、炮姜各八分，升麻、柴胡各五分一剂而减。|