0302
适朱宅三小女，体素虚寒，怀孕将产，先胃寒呕吐，服理中汤而止。续即两足水肿，未旬日，上肿至腿，渐上至少腹，内怀双胎，其腹胀大欲裂，气喘不能行立，脉细如丝，两足冰冷，小便点滴不通，水已上溢，不急治水，胎必浸伤，而孕妇更不能保矣。谅桂附尚不能敌水，何暇伤胎，且胎已足月，桂附不能犯，遂用附子、干姜、桂枝、人参、白术、茯苓、泽泻，大剂与服，日投二剂，四剂后足微温，小便略有。服至十剂，上腹略软，水尽下注于两足，惟卧床不能坐矣。又十余剂，水从大小二便齐出，消大半，而双生两男。产后因胎前药力，三朝尚全无病，遂经理家事，忽然腹大痛，大吐大泻，困惫于床，脉细紧无伦，惟恐痛脱，仍用前人参、附子、干姜、肉桂、茯苓、甘草，因腹痛，故去术也。日服人参六钱，药三剂，六日痛止，加白术，温补四十日始康，其产后惟两血饼，所下皆水。此阳气虚，血反化水，若执怀孕桂附伤胎而水不下，必致子母两殒。《经》云：有故无殒。良不诬也。其所生之子，出痘甚轻，则桂附不贻害于儿，亦可知矣。出痘之儿，因痘甚轻，未满月便出户见风，至满月后，作泻十数日，忽患惊风，幼科皆称“慢惊”不治，已掷于地，惟候死耳。予视之，忽啼号数声，即手足抽搐，眼珠上视，头向后仰，身体僵直，今有此数症，则非慢惊，盖天钓风也。其先啼者，腹中痛，谓之内钓，内钓后即外钓抽搐，此因痘后失调，又经久泻而兼内邪，故有是证。必须温经补中，余遂用桂枝、赤芍、钩藤、人参、白术、炮姜、附子、半夏、甘草，灌下二剂，即回苏，但不能吮乳，日进米粥，然一日必啼号十数次，抽搐十数次，而参附药不辍，幼科畏热，暂止数日，即泻不止，泻甚则内钓、外钓亦甚，不得已，坚用之，抽搐止，即右手足痿软，半身不遂，如此大剂，一岁之儿，服至百剂，泻方止，足可站立，但右手尚不能持物，笑则口歪。若非参、术、桂、附、干姜，何能有生，有斯病则用斯药，岂以幼儿纯阳，不堪辛热，执为定论者哉！|