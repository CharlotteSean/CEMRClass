蒋兰桂，五月病伤寒，服药三日无效。问彼起时如何形状，彼云始起恶寒异常，寒退后方发壮热，头痛身疼，又兼通身作胀，微汗时出，至今口渴喜茶，不拘冷热，诊其脉五至有力。余思若是真正伤寒，始起必寒热交作；若是疟疾，必先寒后热，汗出热退。此病先恶寒，寒止方热，非真伤寒也；汗出热不退，非疟疾也，此必感冒不正之气，从鼻而入，邪居膜原，即瘟疫也。头身痛者，正气被忤不能充达也；通体作胀，壮热不退者，正气被郁而成热也；口渴者，里气亦郁而为热也。与清脾饮减半夏、白术，加石膏，猛进二剂，次日战汗如洗而大安。|清脾饮|青皮川朴白术半夏甘草柴胡茯苓黄芩草果|