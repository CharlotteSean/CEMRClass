吴左。经云：面肿曰风，足胫肿曰水。先是足肿，其为湿热可知。乃久久方退。足肿甫退于下，咳嗽即起于上，痰色带黄，稠多稀少，未几即见吐血。此时湿热未清，风邪外乘，所以风邪易入难出，为其湿之相持也。邪湿久滞，咳而损络，络血外溢。迨血去之后，阴分大伤，遂令金水不能相生，咳不得止。兹则声音雌暗，咽痛内热，所吐之痰，黄稠居多。脉细数有急促之意，而右关尚觉弦滑。所有风邪，悉化为火，肾水日亏，肺金日损，胃中之湿热，参杂于中，熏蒸于上。深恐咽痛日甚，才疏者不能胜任也。|光杏仁冬瓜子青蛤散生薏仁枇杷叶黑元参炙桑皮蝉衣茯苓青芦管水炒竹茹|二诊：风湿热相合，熏蒸损肺。前方引导湿热下行，缓其熏蒸之炎，即所以救其阴液之耗损。脉症相安。姑踵前意，以尽人力。|北沙参赤白苓生米仁青蛤散鲜竹茹光杏仁黑元参金石斛冬瓜子青芦管生鸡子黄冲枇杷叶|三诊：悬拟：湿热化燥伤阴，而致虚火上炎。症属难治，务即就正高明。|北沙参四钱阿胶珠二钱大生地四钱西洋参二钱生山药三钱光杏仁三钱川贝母二钱茯苓四钱大麦冬三钱青蛤散五钱白蜜二钱，冲白粳米一撮猪肤五钱，煎汤去沫，代水煎药|