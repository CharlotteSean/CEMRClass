小南门外陆家滨，黄心庄兄，八月下旬邀诊。年逾不惑，体肥素多痰湿，病已浃旬。初起寒热、呕吐，服药后汗多、热甚、面赤、肌肤甲错，脉皆沉伏，苔现裂纹。病人见汗多而虑汗脱。余曰：此病初起，乃伏暑轻证，若用和解少阳、渗湿降浊，数剂可愈。乃不明秋燥外受，夏湿内伏，火扰少阳，误用表药，是以致此。定方后索前方观之，果用麻黄、桂枝、细辛之类。余用润肺为主，和解为佐，兼理湿邪。两方而脉已起，苔亦平，汗亦敛，两太阳现黑点如细粟。病家问瘰何名？余漫曰：燥瘰也。实则少阳郁火，因服燥药而火上炎，得润肺而养胃之品，燥火透发，现于少阳之位，皮毛之外也。惟木火未平，黎明时尚见发热烦躁，改用凉营、滋木、养胃、清金。两剂而病失，易一方调理而安。|