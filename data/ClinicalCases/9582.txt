0103
西门内王姓小儿，五岁患于背发，屡治不愈。邀余诊视，见小儿手背筋骨尽露，所流俱是臭水，并无脓意，小儿体极瘦弱。伊母又云：“大便日泻三、四次不等，夜间疼痛不止。”余诊其脉，六脉皆虚细无力，此因久病失于调补。疮科又属破漏之证，如同居家，每日非用钱十串不能过活，若仅有进款五串，不止日贫，且有冻馁之虞。此儿之疮，三月内臭水淋漓，非虚乎？饮食减少，非虚乎？大便滑，非虚乎？由此思之，臭水无脓者，正见元气亏损，不能化毒之明证。今治法宜先服十全大补汤以壮气血，气血壮自然化毒变脓，外上红升丹，提脓拔毒。各外科书皆云，有脓则生，无脓则死，此千古不易之言。伊父母闻余论深以为然，遂服十全大补汤，五帖后，疼痛稍止，似乎有脓。又投五帖，泄泻不止，饮食大增，脓变稠黄，臭气已去，生机日多，脱去危险。此证自余治，始终四十二天，共服药三十帖而愈。倘若不从内治，全恃外治之法，恐终不免亡。常见有患疮者，连年不愈，外科家不问新旧虚实，满口谓毒气不尽。至于用药，轻者凉血解毒，重者硝黄乱投，犹言宜清内毒，竟使元气日消，毒气日盛，不死不休。如此而死者，不胜屈指，皆因不明《内经》虚实大论之误也。|