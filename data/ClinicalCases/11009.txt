0302
陈阿根，舆业，子福，媳孙氏，廿岁，住慧山要货公所。新婚后怀孕八月，已未正月五日，与夫归宁，酒饭竹战后返家。半夜寒战，陡呼腹内剧痛，口涌痰沫，继即人事不知，遂即小产，恶露不多，目闭，口噤咬牙，两手狂动，气逆痰上而至晕厥。其家以病起于骤，疑鬼祟也，进巫延道禳祷，不减；延医进至宝丹、竹沥等，无效。五日内厥去三次，撤帐含银，尸寝三日，将入木矣。因犹未气绝，其父痛女情深，初十晨来延急诊，往则见殓衣着身，脉沉不起，右部更微，舌淡红，面灰白，肢厥，两手劲而自举，目闭痰涌。谛思病因，瞥见床之右有隙孔，寸许阔而三尺长。询其夫病夜曾否入房，不应，经其友再四详问乃得。是寒邪由子宫而入厥阴，痉挛腹痛，胎堕以之。口噤咬牙，风痰上涌，瘀血停阻，气塞肝横，痉厥不醒，危险已极。勉拟桂枝、防风、僵蚕、川芎、钩藤、天麻、赤苓神、菖蒲、全当归、泽兰、五灵脂、蒲黄、鼠矢、鬼箭羽，用益母草、苏木，煎代水。另西血珀、荆芥、血竭、没药，研细，参须汤调灌。外治用雄鸽剖开，麝香一分放病者脐内，将鸽覆盖，布扎。三时许，产妇腹热觉痛，有呻吟声。其父俯而细察，闻腹中攻动。其家以病者难过，揭而去之。得此寒邪提出，转回阳分。煎末续进，涌吐痰涎半盅，并下恶露，神识陡省，目珠活动。翌晨已初，即招呼父坐，手足转暖，无力举物，微有咳嗽。问腹中犹痛。因风卧三日，迨醒即悬帐矣。十一日复诊：神识已省，手狂举已定，沃吐痰涎，微咳，腹痛，恶露大爽，脉沉已起。寒邪内袭，动肝犯心，与平常产恙大异，势虽挽回，尚宜温通化瘀。旋复、前胡、荆芥、细辛、独活、乌贼骨、当归、赤白芍、抚芎、僵蚕、玄胡、鼠矢、灵脂。另血珀、没药、血竭，研服。并嘱备麝、鸽剖而重罨。厥去五日，得庆更生，将养数旬而健。越一年，又生育矣。/|