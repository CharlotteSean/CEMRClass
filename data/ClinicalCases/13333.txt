张华亭子十五岁，癸丑夏间卧病，服药五剂弗效，延予诊之。病人常觉心内烦杂不安，数日未能眠，大便泄泻，咳嗽，咳则右胁作痛，身热，舌边红，苔薄白，舌动则现裂痕，小便黄浊，精神疲倦，脉息软数。阅前服方，则槟榔、枳实、黄连、瓜蒌、薤白、生地、薄荷、桑叶等。盖克削过甚，胃津耗竭，湿热未清而脑力复受损也。拟方用北沙参二钱，百合四钱，枣仁、朱拌茯神各四钱，苡仁三钱，青蒿三钱，佩兰一钱五分，杏仁二钱，枇杷叶一片，朱染灯草二尺作煎剂。服后安睡两小时，心烦定，自觉爽快多矣，大便亦不泄泻，食锅巴糕数片，身热亦轻，脉转缓滑。原方去佩兰、杏仁，加鲜石斛三钱，贝母一钱，枸杞子二钱，茅根三钱，接服两剂而痊。|