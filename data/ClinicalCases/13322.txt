0602
员秉干中翰长郎年十三岁，出痧之后，咳泻两月，诸药不效，最后医家竟用二神之破故纸、肉蔻，而咳泻更甚，便令予诊。脉长而数，告曰：“此胃热，非脾虚也。必因痧证未用石膏，致余热仍归肺胃，邪热不杀谷，故洞泻，幸热毒未全入肺，赖有洞泻分消其热。若不泻，则咳嗽发热，已成痧劳矣。予以清热为主，热退则泻自止。”遂用苡仁、贝母、瓜蒌、地骨皮、麦冬、知母、桑皮、木通、桔梗、甘草。四剂，反大泻数次而泻减，再十余剂，咳嗽皆愈。治病必求于本。若见病治病，奚有当哉！|