杨室女，二十一岁。经停一年，腹有癥瘕，寒热往来，食少，肝阳郁勃下陷，木来克土。先与提少阳生发之气。|姜半夏五钱桂枝三钱全当归二钱焦白芍三钱青蒿一钱白蔻仁二钱生薏仁五钱广皮二钱黄芩炭二钱煮三杯，分三次服。服三、四帖，而寒热尽退。|再与天台乌药散，每日早晚各服一钱；驱脏中之浊阴，即所以通下焦之阳气，不惟通下焦之阳，亦且大通胃阳，胃阳得开而健食，健食而生血，所谓受气谓谷气取汁取胃汁，变化而赤，是为血。此血也，心主之，脾统之，肝藏之，由脉下注冲脉，在男子上潮于唇，生须髭，在女子下泄为经。故此方服二十余日，而瘕散经通矣。盖巴豆多用则杀人，少用则和胃。此方中用巴豆之气，而不用其质，少之又少，既能祛下焦之浊阴，又能通胃中之真阳，以胃虽受浊而最恶浊，驱阴正所以护阳，通阳正所以驱浊，一笔文字，而两面俱醒，此其所以见效若神也。|