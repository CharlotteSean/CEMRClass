洪燕庭姻翁先生年近古稀，从西省至安庆店中，筹画劳神，又以千年健窨烧酒，日饮之。及到扬州，即觉浑身不快，微发寒热，背起白头小疙瘩，四旁淡红晕如碗大。予按：疽发于背最重，此偏对心发，半阴半阳症也。头不高耸，亦不甚痛，脉数而无力。外科洪鲁沂翁欲予用温热之药，予辨之曰：“据脉症确属于虚，然近日多饮烧酒，其性猛烈，又见胁痛、苔黄、溺赤、脉数。乃血虚气弱，非关寒邪阻滞。肉桂等不可轻投。今只宜托里和营，保无它虑”。拟用炙黄芪、白术、当归、川芎、甘草、茯苓、金银花、白芷，服后患处渐红肿作痛，及溃脓，水清稀和。高年元气大惫，非重用参、芪，不能奏绩，易用人参、黄芪、白术、当归、白芍、熟地、炙甘草、茯神、枣仁。即以此出入，脓转稠粘，腐化新生。不两月而痊愈。|