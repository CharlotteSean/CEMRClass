一妇三十余岁，气血素虚，痰饮喘咳时发，始以肝气入络，流走肢体，或痛或愈，后有气从左胁上窜颊车，引及项侧额角，抽掣极痛，按之焮热微肿，始皆疑体虚外风引及内风窜络，骨槽风之见症也。初服清解祛风化痰，胸中痰饮气逆咳喘俱甚。进以二陈、苓桂术甘、干姜、五味等服之，喘咳已平，胸膈舒畅，而颊颐作痛更甚，缠绵日久。余曰：肝为风脏，胆为相火，少阳之脉络，为水火升降之道路，阴分虚则肝热，虚风上扰，故升之则痛，降则痛止。肝血少，木失涵养，木旺克土，脾失运化，饮食积蓄，为停痰积饮。若顾此失彼，非其治也。当柔肝抑木，养荣健脾，治风先治血，血行风自熄之意，用人参、当归、蒺藜、潼沙菀、制首乌、阿胶、煅牡蛎、枣仁、白芍、广皮、半夏、茯神、炙僵蚕、炙草、乌梅之类，服五十剂而愈。/|