秦顺金之妻，寓惠山至德祠。癸亥三月廿八日诊：不时身热，由于怀胎未足月即产，产后五旬，咳热屡作，羸瘦腹痛。脉弦数，苔薄。藏阴不足，肝火刑金，蓐劳之证。紫菀、百部、粉沙参、黛蛤散、甜杏仁、象川贝母、白芍、黑山栀、银柴胡、白薇、瓜瓣、金铃子、天竹子。服数剂，身热较减，即疏丸方服之而愈。丸方案云：不时身热，怀胎未足月即产，产后屡热，咳逆呕吐，腹痛，得吐乃减，夜则足腓转筋。经事产后经年方行者，二月即行，淋漓腰酸，面浮足肿。脉象有热时弦数，无热时虚。良由久热伤阴，气郁动肝，冲逆为吐，伤脾则肿。拟敛肝纳冲，大补黄庭出入。潞党参二两，怀山药三两，芡实肉二两，干河车一具，制香附一两，木瓜皮一两，山萸肉二两，獭肝二两，杞子二两，麦冬二两，银柴胡一两，当归头二两，青蛤散二两，黄荆子一两，乌贼骨二两，乌梅五钱，五加皮一两，研末，四仪膏八两溶化为丸，如绿豆大。每服四钱，晨晚餐前盐汤下。|