郡城孙锦章室，怀胎五月，病转胞不溺，医用清利水道，并不究其转胞由于下焦虚寒、由于中焦气弱、由于肝家血滞。猪苓、泽泻、车前等药徒伤胃气，故饮食减少，夜不得寐，诸恙渐臻，而胞系之缭戾者如故也。日请稳婆抬起，始得溺出，究之元气不支，日甚一日，因而延余诊治。诊其脉缓大有力，许以可救。遵《金匮》成例，投肾气汤一剂，是夜稍得安寝。盖利水之药足以泻肾，投桂、附而命门温暧，故稍得安寝耳。再遵丹溪补气成例，投参术汤一剂，饮食渐能知味，惟病者大便不行已数日，腹中至此更觉不安，改用茱连汤一剂，大便得解，小便仍稳婆伺候。病者因诸恙悉减，深信不疑，再求良治，余为沉思良久，脉象比前更为有力，元气已复而胎气未举，必有瘀血阻塞其间，遂用大剂破血之药，一剂而胀遂消，三剂而胎气举。凡破血之药，最足碍胎，今破血而胎反固，妙在先用补药以助其元气也。|