顾哲甫者，六里桥榨油厂之主人也。一日邀余至其家，见其家人多拭泪，余问谁病？答云哲甫。导入其室，则哲甫扶坐在床，喘嗽不休，汗下如雨。左右云：“左肩背高肿甚于右，肉色不变，亦不觉痛，惟咳嗽引起腋痛，不发热而食量大减，今六日矣。请外科医诊视云是流注，开三刀，皆鲜血，插降药三条，外贴膏药，服其药一剂，因刀口痛不可忍，即起膏药，抽去药条，但服药后，喘咳益甚，自汗不休，今日复请来诊。刀口已闭，肿处仍不痛，开方已持往肆中撮药，昨方诸亲友云恐误治，故请先生决之。”余见昨服之方为阳和汤，今喘逆将脱，势不可为，其家定欲开方。余曰：“此为肺疽，病在内而形诸外，非流注也，昨服流注之方，安得不变喘脱？治恐无及矣，故从尔请试之，不识近地有薏苡之根乎？”曰有。余嘱令速取，迟恐不救。乃为书葶苈、苏子、光杏、贝母、沙参、桔梗、白前、通草、甜瓜子、鲜薏根一方，少顷前方之药至，观其方，乃用川乌、草乌各二钱。余大惊曰：“此杀人之方也，若服之，可立而待毙。”明日复诊，知其服余方后，胸中格格不相安，旋即吐出痰涎一盆许，喘遂平，汗渐止，食已进，肩背之肿，亦复无形，惟稍有嗽，神倦脉弱。余曰：“此邪去正虚，宜与沙参、麦冬、桑皮、薏苡、甜杏、橘白等理虚利肺之方。”三剂而安。|