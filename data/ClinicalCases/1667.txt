0000
霜降以后，寒邪直入三阴，谓之“直中伤寒”，治有温热一法。若由三阳传入三阴，谓之“传经伤寒”。在外为寒，入内为热，按经施治，宜散宜清，而且六经传变，厥名甚多，有循经传，有越经传，有首尾传，有表里传。其症以表里传为至重，即伤寒两感症也。一日太阳与少阴同病，二日阳明与太阴同病，三日少阳与厥阴同病。以其阴阳俱病，欲汗则有里症，欲下则有表症，来势极重，辨之不早，顷刻害人。故《内经》、仲景皆云必死，并不言所治法。愚窃谓两感症，外寒内热，即冬温症又感重寒而发者，随其邪之轻重，按症施治，未必绝无挽回。吴鹤皋曰：“易老制大羌活汤，用羌活、独活、防风、防已、细辛、川芎、白芷、苍术、黄芩、黄连、知母、生地、生草。意为传经者皆为阳邪，一于升阳发散，滋阴养脏，则两感之浅者，尚或可乎？”所论与愚意颇合。至乙未冬，余客上海，有茶业王某患伤寒症，身热恶寒，头痛项强，口干烦渴，尿赤便燥，舌苔黄色，脉来浮举则紧，沉按则数，表有寒，里有热，内外邪俱盛，非太阳与少阴同病之两感症乎？余即师大羌活汤之意，用麻黄、紫苏、荆芥、防风以散外寒，用石膏、知母、元参、生地以清内热，又加枳壳、陈皮利其气而为之佐，重剂投之，两服而痊。可知伤寒两感症，即冬温感寒、外寒内热症，本无不治，其云必死者，为误治者言之，非谓概不可治也。其不言治法者，欲后人将六经条治之法融会贯通，权其表里寒热，分缓急而施治，故不复为赘言也。至六日死、三日死之说，亦谓症情危急，图治当速，迟则无及耳。岂真计日待死，绝无法治哉！方书此类正多，不可不思。|