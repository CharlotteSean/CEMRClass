东邻李喜阳，与余往来甚契。庚申秋生一女，其夫人乳素壮，凡子女幼时，无不肥健。一日余至其家，见所生女昏睡不醒，喉中如锯，问何病？李曰，不知何故，早来忽得此疾，乳之不哺，二便亦闭，腹大如鼓，定是急惊，恐不救。余曰，何至如此。扪之浑身发热作汗，胸膈高起。告曰，此乳积也，下之可愈。李之表兄梁某、在李之前设药肆，命取笔研。开白玉饼方，急令取药捣而灌之，两刻许，胸间漉漉作声，下秽物数次，汗止热退，醒而啼矣。乳之似甚饿，告曰：寄语夫人乳须从容，勿令过急，且乳必坐起，切忌卧乳，永无此疾。其夫人闻之而笑。问何故？则前夕卧乳半夜之所致也。李痛戒之。|