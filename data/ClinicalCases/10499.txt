许成衣，西里人。其女十八岁，甲寅二月停经，延至七月中旬，其父来延诊。余审系久病，非一二剂可已，即嘱来诊。其现恙寒热不扬，咳嗽腹痛，便溏食少。察其面色淡白带青，毫无红色，脉濡，苔白。是血虚经停，伏邪身热，不节荤腻，旁证悉起。其父谆谆以攻积血为嘱。乃晓之曰：“近病热咳便溏，似有损症之象，实系血亏，徒榨糠粃无益。且不察其发蜕乎！鬓发已秃，其血已涸，发名血余，其义自见。然现证如是，亦非可急顾血虚而以四物腻滑等相授。”爰拟银胡、黑山栀、青蒿、茯苓、象川贝母、金沸草、枇杷叶、范志曲、扁豆花、车前子、楂炭、乌药、银花炭等。数剂，寒热、咳嗽、便溏渐减。伏热既祛，续予健脾醒胃，并理气滞，以裕生化气血之源，如冬白术、黄精、云苓、玉竹、扁豆、范志曲、生谷芽、远志、木香、白芍、红枣等。胃纳渐旺，数剂全馨，面转红活。又欲通经，且告或传藏红花等法。余谓血不甚余，毋早通经。仍宜治其生化之源，如日食童鸡，亦一法也。渠遂恪从食疗法。腊底春初，授以复方：琼玉膏、益母膏，溶入阿胶、鸡血藤膏，而以当归、红花煎汤冲服，以为补方。直至乙卯春月，经事始自然通行。|