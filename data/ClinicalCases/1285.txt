姚懋斋夫人，年五十余，质弱。秋初感冒，致身热乍寒，胸宇烦闷，厌食泛恶，脉软微数，舌红苔剥，已六七日。余曰：“虚体受凉，伏暑邪甚，候有淹缠之势，原红舌白剥，防其变端。”先以和表清暑治二剂，畏寒虽退，而绵热不解，谷食甚少，而心烦寐短。改用煨葛根、川朴、黄连、丹皮、连翘、青蒿、法夏、橘白、佛手，又二剂。略见白■，身热去其大半，惟舌色不减，谷食不增。由是照前或去川朴、青蒿，或去川连、半夏，或加蒌皮、麦冬，或加石斛，花粉，热渐解，食渐增。适因其家佛事诵经，遂致不寐不食，热转甚，舌又红剥，泛恶频频。再与龙齿、辰神、洋参、麦冬、宋半夏、橘白、枣仁、谷芽、石决明、白芍、代代花，岂知见药心烦作恶，从此凡食饮亦必作泛吐。第三日，懋斋慌乱异常再邀诊，余曰：“此病邪已退，独存虚烦，故不寐不食。”为定梨汁、藕汁各十分，姜汁、韭汁各一分，和匀生服，惟须盛于有嘴有盖之器内，使服时不觉气味，明日婢来告云：“食饮已可进，而不泛吐。”惟病者尚嫌韭味熏人，乃去韭，加萝卜皮汁，与姜汁各一分而服。于是食渐进，恶止寐安，又调理一月而愈。|