学山公|蒋天祥令郎，年十三，今秋患伤寒，更数医调治，有用麻黄发汗者，有用石膏泻火者，更有用牛黄、大黄清心行滞者。鲜获一效，后世医以启脾为主自谓妥当得法矣，亦卒无成功，比及四旬，病势转剧，将治后世，乃延余诊。涕泣哀告，请决行期之早晚，非以望愈也。余观大肉已脱，面赤唇红，时时干咳，午后发热尤甚，六脉浮数，两寸兼大，知其津液被药久伤，肺金为火所烁，是为阴虚阳盛之极，不速治之，必变成痨瘵，虽勿即毙，亦难望愈。所喜者，三部中无弦急不和之状，犹有生机，遂慰其父曰：“是病虽重，可以不死，子且无忧。从前之药，悉属误治，倘能坚信予言，数剂必获全效。”方用门冬、青葱、沙参、秦艽、白芍、丹皮、甘草、薄荷、桔梗、桑皮、橘红。一剂热退，再剂身凉，咳犹未除，去薄荷、秦艽，加五味九粒，石斛一钱，连进四服，气平咳止，即思饮食。是余独有确见，所以立方用药，得心应手，因笔之以志一时之见云。|