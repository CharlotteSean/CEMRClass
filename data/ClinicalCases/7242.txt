甲子八月初十日，钱氏，三十二岁。咳嗽，胃中停水，与小青龙去麻、辛重加枳实、广皮五帖，已愈八、九。因回母家为父祝寿，大开酒肉。其父亦时医也，性喜用人参，爱其女，遂用六君子汤，服关东参数十帖。将近一年，胃中积水胀而且痛，又延其父视之，所用之药，大抵不出守补中焦之外，愈治愈胀，愈治愈痛，以致胸高不可以俯，夜坐不可以卧，已数日不食矣。其翁见势已急，力辞其父，延余治之。余见其目欲努出，面色青黄，胸大胀痛不可忍，六脉弦急七、八至之多，余曰：“势急矣，断非缓药所能救”。因服巴豆霜三分，下黑水将近一桶，势稍平，以和脾胃药调之，三、四日后渐平，胃大开，于是吃羊肉饺三十二枚，胃中大痛一昼夜，又用巴豆霜一分五厘，下后痛止，严禁鱼肉，通补脾胃一月而安。|