丁亥六月，余治常熟大河镇某姓妇，早寡，上有老姑七十一岁，两代孀居，携子耕读安居，不料有某暗侵其产，事至成讼，幸邑尊剖断如神，产业保全。结案后左胁肋及少腹脐旁作痛，大便秘结，小溲不通。他医进以五苓、八正、导赤等渗利之品，罔效。就诊余寓，问病之始末。余曰：肝络系于二阴，肝主疏泄，少腹刺痛，是郁怒伤肝，恐生肝痈，急宜疏肝达下。用川郁金、金铃皮、香附、延胡、柴胡、木香、橘叶、归须、瓜蒌、厚朴合逍遥散等一剂，另服通关丸三钱。大便已通，小溲亦畅。后原方增减服两剂，痛渐愈。因姑有疾，即开船回家。余思此症日久必成肝痈，幸争讼得直，屈有所伸，怒有所泄，肝气尚可展舒，未致酿成大患，否则其害尚堪问乎？|余治胁痈肋痈等症甚多，皆肝之外候也，内治理气消瘀，虫蚁搜络，俱可取效。惟肝之本脏生痈，未曾遇见。忆昔在业师处，施姓妇素有肝气，丧夫后因立嗣争产不能决，后胁肋刺痛，经吾师治愈。经阻三月不通，觉左肋内由脐旁引痛腰脊，肌肉不变，重按之内觉极痛。吾师曰：此肝痈也。用延胡、柴胡、川楝、青皮、归尾、木香合桃核承气法下之。下紫血片如鸡肝。一剂后痛大减，再进消瘀理气疏肝解郁数十剂，经通痛止而愈。吾师曰：若肝经络脉生痈，当用理气活血之轻药，取其轻可入络。若痈生于本脏，当用破血理气之重药，取药重力专，直攻本脏也。肝为藏血之脏，血壅气阻，叶胀成痈，故速下之，使肝中气血疏通，肿亦可消。治内痈虽属理气消瘀，同一治法，然各脏引经之药，必须用之。倘不用引经之药，反伤他脏气血矣。|