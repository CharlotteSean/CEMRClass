0000
行九族弟夏月得伤寒，初医者不知何药。至第八日招诊，脉大而数，按则无力，身有微热，烦而不寐者三日矣。云已发汗、解肌、消导，皆不效。相商议下，余曰：“脉大为病进，今八日已阳尽入阴之期，而汗和不解，脉反彰大，此虚阳伏阴，非温不效。”用茯苓四逆汤温里收阳，彼不肯服，延扬世医决之。彼云：脉大面红，口中大臭，乃阳明内实，非大凉大下不解。”见余四逆汤，摇手而去。又迎团弘春决之，弘春曰：“阳气外越，里实虚寒，急服无疑。”犹不敢用。余因族谊，迂道复探，则席地而卧，烦躁不宁。余曰：“病急矣，若再不药，必寒战大汗而亡阳矣。”令急煎药，坐视其下咽，片刻面白，合目欲卧，扶其登榻，再留二剂，通夜服完。次日脉敛热退，口亦不臭而手足反清，就枕便寐，全见少阴本证。如此温剂十日，继用理中汤，半月方愈。|