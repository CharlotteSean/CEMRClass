田维林，病数月，服药愈困。察其外证，食少神倦，色惨淡，肌肉减半，内证吐痰心慌，将成劳损，间其心慌起自何时，彼云初时只吐痰，渐至食减心慌，目下心慌全无宁时，午后发热，半夜方退。查前所服之药，乃清心化痰，后又服金水六君煎。夫病起吐痰，外无邪滞，内无火证，明是脾虚，若知补脾，数剂可瘳，妄投清火，致脾愈伤，渐至食减，复投熟地，致湿愈盛，湿停胃口，致心慌无宁，此即水停心下之悸证也。午后发热者，乃阳气欲伏之时被阴湿格拒，而为热于外也；夜半方退者，乃一阳渐生，身中虚阳得助，始能流布而不郁，故热退于子时，乃一阳始生之侯也。即语之曰：愈心慌无难，回元气非易，因病起于虚，妄用寒凉，致元气愈虚，又凡补养非旬日不能效，乃与理中汤兼五苓散，二剂心慌即减，五剂心慌全愈，吐痰略减，如是改投养中煎加黄芪、白术、附片，数十剂而大健。凡水停心下之悸证，用此温中逐湿之法，治愈者甚多。|养中煎|人参山药白扁豆甘草茯苓干姜|