吴楚佩国学令政，年五十八岁，十数年前病寒，误用凉药，几至危殆，得专弘春温剂而愈。致遗中寒痰饮，咳喘胀满，不能卧之证，数年一发，例用温肺汤加附子而平。己酉仲秋，不由外感咳嗽，因素有痔血之病，乃迫怨弘春之热药，恶姜附如仇，延至初冬，则虚寒毕露，右尺脉全无，反真阳外越，两足发热，夜置被外，面赤咳喘，右胁气冲，不能着忱而卧，乃寒水上逆，水蛊之机。暗加附子，以茯苓为君，附子、炮姜、半夏为臣，芍药为佐，用真武汤之意，日投二剂，将一月，咳止胀消。反恶寒足冷，彼方知本体虚寒，遂加人参、白术，冬至后阳回足温，药下易方。至立春尺脉略出半部，春分后始得满部，而痔血亦愈。芍药加多，必致溏泻，病时傍议汹汹，惟病人不为所惑，必不易医。右尺半年无脉，姜、附药二百余剂，方起于床，可谓沉寒痼冷矣。|