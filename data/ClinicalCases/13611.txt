0602
钱心卓令爱，五岁，先于十二月间患肛门肿痛，且碎且疮，不思饮食，以翰示予。曰：此脾胃虚弱，虚阳内郁不伸，下溜侵肺，金受克之故，宜六君加升、柴、吴萸、制黄连炒黑色三分，二剂即廖。第未全复。延至正月尽，发热不思食，眼劄泪出而红，泄泻。服他医煮肝治疳之药不效，复语予，亦以四味肥儿之品与之。初觉有效，数日反益重，此元气已虚，攻伐太过也。遂乘舟来就诊之，则右关弦细，左关洪漫，发热日夜更甚，晚间泻十数次，咳嗽。予尝观脾胃不足及久病之人，未有不左脉大过于右者，正东垣左脉克右脉之说，理势使然。况脾土一虚，肺金益衰，水涸木枯，枯木生火，焉得左脉不大于右？用前剂加姜、桂、门冬、五味，送下四神丸，六、七贴。暂进暂退，脉细如故，此元气未充，不宜改方，彼亦深信，又服四剂，眼劄略疏矣，此真元渐有复意。适了吾师至，云所用之方，止减陈皮，泄气不能堪也。又去陈皮十余剂，病减十八，再数剂全愈。|