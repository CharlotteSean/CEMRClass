0000
今之痢疾，即古之肠澼，其症有表里，寒热、气血、虚实之殊。辛卯秋，入都应试毕，李新吾太史来速余诊，据云，腹痛后重，下痢甚剧，五月初起，绵延至今，百有余日，日十数次，似脓似血，前医曰：“烂肠瘟，”时用附子，时用大黄，时用人参，时用莱菔子，温凉补泻，诸法迭试，均不见效。余诊之，脉象细疾，面色黑瘦异常，舌苔黄薄贴紧，知是邪盛正虚，垂危之证，用神效治痢散、补中益气汤加减治之，共三阅月而安。壬辰夏季，佑三观察至北通州，适病痢，以书速余往，黄昏时，余始至。诊其脉，滑而数，知是跋涉长途，感受时令湿热所致，与以葛根治痢散加味，天甫明，痢已愈。合观二症，可知治新病易，久病难矣。然而治痢之难，犹有数端，一则宿恙除根，一则刻期凑效，一则老年不能食，一则孕妇胎下坠。庚寅，余客天津，刘讳齐大令患血痢，已七年，医药不效，秋七月，问治于余，切其脉，虚细弦数，知是宿垢未清，本原已弱，合益气汤、地黄汤、神效治痢散治之，服二十余剂而愈。嗣后，旧恙竟不复发。乙酉，应试金陵，七月杪，秦君湘臣病痢甚剧，日夕数十遍，盛君葵臣代延余诊，切其脉，浮紧沉数，知是浊邪内蕴，寒邪外束，合香薷饮，治痢散加减治之，约以七日为期，至八月初四日，果大便如常，眠食俱安而愈，是年，即举孝廉。壬辰，天津官电局书吏沈姓母，患痢月余，日念余遍，食少神疲，用八珍汤加味而愈。己丑，同城小河沿酒业王姓妇，孕已数月，腹痛下痢，胎动欲坠，用补中益气汤加味而愈。此数症者，皆投剂辄效者也。又有以重药治重病，似不效而实效者。甲午秋，应试都门，有余某患痢旬余，予诊之，脉来滑实，知是浊滞内蕴已深，治用毒痢捷效汤，服后，腹痛异常，至明晨，病已愈十之五六，再服，腹不痛而痢即止。可知驱邪如驱贼，贼势大盛，非力能攻而克之，彼必负固不服，迨夫巨魁既歼，胁从自散，与虚症之遍地疮痍急需抚养者，情形又大不同，然则痢乌可以一法治乎？虽然，痢之不能以一法治者，非迭用温凉补泻，以药试病之谓也。使以药试病，今日一法，明日一法，后日又一法，法愈多，病愈不可为矣。譬如有人于此，患一虚病，吾治之，自初诊至复元，祇有补之一法，即或改方加减，亦如行路然，数武一曲，数里一折，吾不过循曲折而奔赴之，无用别启门径耳。设治病者，一方补之，更一方泻之，又一方温之、清之，是犹行路者不识东西南北，往业踯躅于其途，迨急不能择，挺而走险，遗祸可胜言哉！丁酉夏初，余客天津，叶君灵青之室病剧，来速余诊，据云，向有肠澼宿恙，是年三月，旧恙又发，延今两旬，胸闷腹痛，上吐下痢，日夕数十次，呻吟转侧，食不进，卧不安，症势颇危，余切其脉，疾，右尤盛，知是新邪引动旧邪，中更停滞所致，用枳术和中汤、三黄解毒汤等方，加减治之而愈。按此症，痢疾转霍乱，较疟疾转痢疾，更为危险，然而治效不难者，识路故也。|