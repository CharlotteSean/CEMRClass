定海巡捕魏小隐夫人，年三十余，前曾有孕四月，因腰疼腹痛，医误认血积，破血殒胎，年余。原医复用前药，致殒。丙戌秋停经四月，腰腹如旧疼痛，乃邀余诊，脉弦虚滑数，尺脉躁动不安。余曰：此胎脉也。问几月矣。曰：将及四月。余曰：脉已离经，胎将堕矣。伊备述前因。余曰：前堕两胎，皆在四月，今届其时，瓜弱蒂脱，又欲堕也。曰：腰腹虽痛。血尚未下。余曰：脉象如此，势必漏下，姑用安胎之法。以四物汤加桑寄生、杜仲、川断、胶艾、砂仁，药未服而血已下。持方来问。余曰：此方正治胎漏，然胎之能保与否，难以预决，而又不得不服。次日下血更多，余复诊之，脉数已减，尺脉稍安。余曰：脉似有根，胎可保矣。渠云：胎即可保，何以下血反多？腰腹仍痛？余曰：此凭脉不凭症也。昨血未下，余断必下者，盖离经之血，自然当下，若只涩之，将来瘀血为患，变症百出矣。已离之血，必当尽下，则未离之血自止。但产期须补一、两月耳。复于前方加参、芪、白术。又服二剂而血始止，胎卒不堕。噫噫！天下之误药而殒胎者，不知凡几，岂非医之造孽耶？|