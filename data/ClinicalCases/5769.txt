喻学全上舍次子，年十九，病因热邪传入心包络，扰乱神明，蒙蔽清窍，以致呢喃呓语，时清时懵，每戌亥子时尤甚。按：戌时气血注心包，故加甚焉。据病原由疫热证起，已经逾月，寒潮俱无，二便如常，惟神识不清，目常直视，舌苔光滑，诊脉沉坚搏指，此属癫证，原非邪祟为患，古法有诸，当宣络祛痰清心，若再失治，则三阴反传三阳，则成癫狂矣。|真犀角尖磨汁羚角尖锉末九转黑胆星川郁金川贝母煅飞赭石九节蒲生黄连丝瓜络白竹沥生铁落一两煎水炆药，晚间吞当归龙荟丸三钱。|又。所论之证，一定至理，但病经日久，邪伏心包络中，病源已深，且昨投之药，未进其剂，杯水舆薪，岂有捷效耶。晨诊脉如原，昨夜狂乱叫喊，不避亲疏，竟夜不寐，势成阳狂。《内经》云，重阳则狂。此是重症，改进凉膈合泻心法，急治其标，夺其强劲之威，明日再参何如？|生西军五钱连翘三钱玄明粉三钱黄芩二钱生栀仁三钱川黄连一钱犀角锉屑，钱半薄荷叶八分甘草八分引加竹沥一羹匙|服此方大获捷效，是夜齁齁大睡，不发乱言，为之一快。原方加人中黄二钱，生铁落一两，煎水炆药，放胆再进一剂。|又二十七日诊，两进凉膈合泻心法效如桴鼓，可谓丝丝入扣矣，脉息已近平和，伏邪已撤，妄语已除，惟略有心烦絮聒，以及疥疮瘙痒，古人谓，诸疮痛痒，皆属心火，立法仍不外清心热以解毒，但略小其制也，方具后。|犀角川连连翘栀子人中黄贝母银花牛蒡子甘草引加竹叶心十枚|水煎服，四帖全愈。|