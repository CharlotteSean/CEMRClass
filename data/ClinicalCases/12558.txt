张修臣子，年十二岁，住广德北乡。|病名：春温夹食。|原因：初因伤风发热，头痛自汗，不寒而渴，余投以麻杏甘石汤，加薄荷、银花，一剂即愈。后因误食鲫鱼半碗，其症复作，他医进以辛燥，病转剧。|症候：目肿如桃，头痛如劈，烦燥谵语，大渴引饮，潮热自汗，小便短数，大便不通，胃胀拒按。|诊断：脉象滑实，知绛苔燥，合病因脉症参之，此胃实症也。夫外邪初解，胃气必虚，正宜清淡滋养，以生津液，乃不戒于口，恣食荤腥，停滞于胃，复进辛燥，助阳耗液，食积得阳明燥化，致胃经所统属之地，皆结实不通。故目肿头痛者，阳明燥火上冲也。烦燥谵语者，胃热上蒸神经也。大渴引饮者，胃津竭而求救于水也。潮热者，阳明旺于申酉，实则得旺而剧也。自汗者，津液外泄也。小便短数者，津液下逼也。大便不通者，肠有燥屎也。病既内外皆实，自宜急下，以泻悍热之气，而救将绝之阴也。|疗法：以大承气汤原方，先煎枳、朴，继纳大黄，次入芒硝，盖取生者气锐而先行，熟者气钝而和缓之义，欲使芒硝先化燥屎，大黄继通地道，而枳、朴除其积滞，皆所以通泄大肠而逐热也。|处方：厚朴五钱枳实四钱大黄四钱芒硝三钱|以水三碗，先煮枳、朴取二碗，去滓，纳大黄，煮取一碗，去滓，纳芒硝熔化，顿服。|效果：服一剂，下燥屎数十枚，诸恙霍然，即占勿药，令以米饮调之，一周而愈。|廉按：案语多所发明，选方极为确切，非精研伤寒论，胆识兼全者不办。|