0000
内弟陈惺源燕辟废学，淫朋烟友，日事游荡，无病时已形销骨立，面目黧黑，屡劝不听，付之无可如何矣。癸丑三月病温，所延之医，似亦读过吴又可《瘟疫论》者，按图索骥，初不审其人之虚实，达原饮，三消饮，服过不退，又从景岳五柴胡饮选方。不应，乃疑其虚，舍表而补，令服六味地黄汤，辗转十三日，不但水浆不入口，即鸦烟亦不能吸，乃觉其危。其时岳母年已七十五岁，遣人请予云有要事相商。至，方知惺源病剧，痛恨之余，又见老人可怜之色，为之一诊，脉极细数无可处方，乃询其病状，云通体如火之燎，口干不能合，耳内鸣如钟撞，心烦，目不交睫，强睡则神惊，更为难过。细思其故，又将前服之方逐一细观，知少阴枯槁，恐非药能奏效，计惟黄连阿胶汤，与证相符，告其妇曰：“效则彼数自不当尽，不效亦彼自作之孽，不得谓我速之死。”盖至亲烦难，较他人更甚也。次日往询，妇告我云：“服药后起坐数次，目若瞑，手足不动，宛然死矣。候至两三刻，鼻准涓涓有汗，渐而满面皆汗，周身亦汗，其热乃退。”诊之，细数尚未尽解，又与栀子豉汤，连服四剂，数始退尽，稍稍有气，未进饮食，又思烟吸矣。吸后，烦热复作，且增呕吐，以竹叶石膏汤与之，自云不吸烟发瘾难受，吸则病死，将奈何？乃令以烟数粒，入药中作引，为两全之计，呕止胃开，病亦渐愈。愈后，耳竟聋矣，知胃气将绝也，因循两年，仍以温病死，年甫三十六岁。|黄连阿胶汤|黄连四钱阿胶三钱黄芩一钱白芍二钱鸡子黄二枚，敲匀，每次用一半|用水先煮芩、连、芍，去渣，纳胶化尽，俟微冷，入鸡子黄，搅令相合，温服。|陈灵石曰：少阴病，以“但欲寐”为提纲，此节云：心中烦，不得卧，是但欲寐之病情，而变为心中烦，可知水阴之气，不能上交于君火也，心烦之极，而为不得卧，可知君火之气，不能下交于水阴也，此为少阴热化之证，方中用黄连、黄芩之苦寒以折之，芍药之苦平以降之，又以鸡子黄补离中之气，阿胶补坎中之精，俾气血有情之物交媾其水火，斯心烦止而得卧矣，此回天手段。|栀子豆豉汤|栀子十四枚淡豆豉四钱|用水先煮栀子，后煮豆豉，去渣温服。|陈灵石曰：栀子色赤象心，味苦属火，性寒导火热之下行；豆豉象肾，色黑入肾，制造为豉，轻浮引水液之上升，阴阳和，水火济，而烦热懊恼结痛等症俱解矣。|竹叶石膏汤|洋参三钱甘草二钱石膏一两六钱粳米六钱制半夏三钱竹叶六钱麦冬三钱，不去心|徐灵胎曰：此仲圣治伤寒愈后调养之方也，其法专于滋养肺胃之阴气，以复津液，盖伤寒虽六经传遍，而汗、吐、下三者，皆肺胃当之，又《内经》云：人之伤于寒也，则为病热，故滋养肺胃，歧黄以至仲景，不易之法也。后之庸医，则用温热之药，峻补脾肾，而千圣相传之经义，消亡尽矣。|吴鞠通《温病条辨》解《内经》“冬不藏精，春必病温”二句，精字不专主房劳说，实从欧阳子《秋声赋》“有动乎中，必摇其精”得来，义精理圆，实能发前人所未发，而近日之伤精者，鸦片烟为尤甚。惺源既因于此，而又病温，医者开手，懵然不察，即用达原饮以为直透膜原，使邪速溃，不知吴鞠通谓此方槟榔苦辛，草果臭烈大热，厚朴苦温，知母黄芩苦燥，皆中下焦药，岂有上焦温病，首用中下苦温雄烈劫夺之品，先夺少阴津液之理？况又有羌活、葛根、柴胡走窜三阴，耗阴更甚，三消饮加入大黄，芒硝，更伤阳明胃阴，宜其服之，而成少阴心烦不得卧重证也。此时若无黄连阿胶肠，心肾垂绝之阴气，无所禀承，不旋踵死矣。栀子豉汤，为交接心肾大药，高明如柯韵伯，亦移入阳明篇，谓能涌吐，致俗医不敢用，予屡用之，实无一人涌吐者，竹叶石膏汤，为病后大生津液法，半夏，生当夏半，得一阴之气，引水液上升，亦非燥药，其功不止能降逆涤饮也。张隐庵论之最详，故《伤寒论》以此方养津液，要其成温病，亦可借此方，益水源，救其败，惜其人伤损太过，二年后仍以温病死，亦可见《五常政大论》“阴精上奉，其人寿”一语，为养生家真诀也。|