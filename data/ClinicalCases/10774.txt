0301
葛半山之妻，宜兴丁山。丁巳八月诊：前有小产，症患带下溲频而已。所以紧胞胎者，带脉也；带脉解，子宫下，则胎堕。夫带脉起于少腹之侧，季胁之下，环身一周，络腰而过，如束带然。平日带多则液耗，脉虚则腰酸，阴亏阳僭，头晕以之。矧冲任二脉流于气街，皆归于带脉，冲气上逆，似乎干咳，以夜甚者，非六气之外袭也。阴阳维紧之脉牵连而病，则内热生焉。合之脉象濡小，重按无力，而左部更弱，是肝肾精血既亏，奇经病证显然。且苔少胃薄，生化之源亦衰。拟长服丸方以调摄焉。冬虫夏草、苁蓉、归身、白芍、紫石英醋煅水飞、大生地、首乌、沙苑、杞子、菟丝、牡蛎、杜仲、狗脊、丹皮、五味、白薇、茯苓、山药、山萸肉、芡实、乌贼骨，研末，用阿胶、龟板胶溶化丸。空腹盐汤下。服之应效。/|