0006
李镜湖，年三十六岁。|病名：风热咳血。|原因：初因感风，舍肺咳嗽，自以为操劳过度，妄食滋补，风从热化，肺络乃伤。|症候：咳声不扬，颧红气促，右胁隐痛，痰中夹血。|诊断：脉浮而芤，左胜于右。盖肺居高部，乃一身行气之司令脏也，处气交之中，最有直接关系，六淫之侵，易于感触，故伤于风者，上先受之。风舍肺腧则咳，若能节饮食、慎起居，风散则咳自已。妄食滋补，助痰遏风，风居肺络，久而酿热，气道为痰所壅，则咳声不扬，风热因郁难伸，则痰中夹血，气壮之人，肺痈因此，气虚之辈，肺痿由来，右胁隐痛者，乃气痹不宣也。所服之方，罔不从虚论治，徙然塞气生痰，吾所不取也。|疗法：轻清透达，理气活痰，君以旋复、杷叶、桑菊，清肺络以开肺痹，佐以橘皮络、川贝、郁金、莱菔子，开其痰结，丝瓜络、金橘皮、新绛之属，清营理郁，兼能化瘀。|处方：旋复花一钱，布包枇杷叶三钱，去毛冬桑叶三钱杭菊花钱半橘皮络各一钱半川贝母三钱广郁金钱半莱菔子钱半丝瓜络三钱金橘皮一钱新绛屑一钱|效果：日服一剂，别无加减，约半月，咳畅痰豁，血止气舒而愈。|廉按：清肺通络，顺气豁痰，不专止血而血自止，为治咳血之巧法，学者宜注意之。|