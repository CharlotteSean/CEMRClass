周妇人，产后月余感寒，头痛、身痛皆备，投以羌，独、芎，苏三服，除前症不解，反增呕吐，呃逆，错语神昏。细审之曰：“太阳病，服太阳药不效，必有故。”询床侧老妪曰：“生养时去血过多乎？”曰“然。”“连日尚有血下乎？”曰：“从前已净，连日复下些许。”因立案云：汗因血夺，寒气无从泄越，非养血，则脉之涩弱者不活；非辛温，则血之凝泣者不流。因用羌、苏、陈、半、干姜、当归一服，汗如注而解。|