0000
汪栽之，年四十，徽州人，寓苏城。|病名：暑毒赤痢。|原因：夏秋暑热，留于肠胃，得油腻积滞，或瓜果生冷，酝酿遏抑而成，病未发而不自觉也。|症候：发热一二日，口渴腹痛，由泻转痢，里急后重，澼澼不爽，滞下赤多白少，脓血相杂。|诊断：初病发热，脉弦苔黄，必有暑热；下痢赤白脓血，肠中必有溃疡；赤白多而粪少、腹痛者，肠中疮溃脓血由渐而下，故必里急后重，极力努挣，其滞方下少许也。其病类多发于夏秋，乃大小肠内皮疮溃症也。|疗法：须与排脓逐瘀之剂，非徒关乎食积也。予观仲景金匮治肠痈，用大黄牡丹汤，因得治痢之法，以凡属赤白下痢，皆系大小肠内皮生疮已溃之症，盖白而腻者为脓，赤而腻者为血，脓血齐下，其疮已溃可知，非排脓逐瘀，不足以去肠间之蕴毒。凡人皮肤生疮，以夏秋为多，痢亦犹是，故予治赤白痢，以大黄、丹皮、赤芍、查炭，排脓逐瘀为主，以黄连、木香、槟榔、枳实、疏利泄降为佐，表热者加苏梗、藿香之类，湿重者加川朴、苍术之类，挟食者加莱菔、六曲之类，痛甚者加乌药、乳香之类，随宜酌用，其效颇速。予观昔人治痢验方，有用当归、枳壳二味者，治痢用血药，即此意也。|处方：秋水丸三钱，绢包山查炭四钱川连七分小枳实钱半佩兰叶三钱丹皮炭三钱牛膝炭三钱煨木香钱半大腹绒钱半焦六曲三钱赤芍炭三钱苏梗钱半槟榔钱半赤茯苓三钱|方中秋水丸，或改用制大黄及大黄炭，均可。俟脓血积滞畅下后，腹痛止，赤白净，然后改用实脾利水，生肌等药收功。|次方：真于术三钱制半夏三钱渐茯苓三钱怀山药三钱穞豆衣三钱广陈皮一钱粉泽泻三钱生甘草五分扁豆衣三钱炒苡仁三钱红枣肉一枚|效果：前方一二剂得畅下，腹痛止，赤白净，续进后方二三剂而愈。治夏秋赤白痢，用此法其效颇速，并无久延不愈，或成休息痢者。|廉按：学说参诸西医，处方仍选中药，从金匮大黄牡丹汤治肠痈，借证肠辟之便脓血，灵机妙悟，独得新诠，为中医学别开生面，真仲景之功臣也。|