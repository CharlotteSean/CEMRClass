0300
病者：冯姓妇，五十岁，奉天牛庄城内人。|病名：老人复经。|原因：暴怒伤肝，郁久化热，血热妄行之故。|证候：腰膝酸痛，手足麻木，头晕口燥，不思饮食，体倦心烦，经水骤然来行。|诊断：经曰：女子七七任脉虚，太冲脉衰少，而天癸竭，地道不通，故形坏而无子也。今已经断三年，一旦复来甚旺。或以肝盛脾衰，冲任二脉不得土气荣养，而受肝邪扰害，久则二脉空虚，必化无形之热，蔓延三焦而入血室也；或以暴怒伤阴，邪趁阴虚，冲动血络，致使血行经道，应期而至也。此脉左手坚弦有力，右手软大而数，蕴热可知。此刻虽有腰膝之患，然以肝盛脾衰，宜忌用补剂，而通俗之治常进以补剂，故不能为功也。溯本穷源，肝未平，热未清，补则上实而下愈虚，血不归源，故泛溢也。欲止其经，使血归源，宜先平肝化热为主，健脾开郁次之，俾周身之经络通畅，二脉融和，则无冲动血络之患矣。|疗法：以加味逍遥散煎汤服之。方中有归芍养血平肝，术草和中益土，柴胡升阳散热，茯苓理脾宁心，阿胶补冲任之虚，薄荷舒肝胆之热，再益丹皮、栀子泻火以清血道，少许红花、桃仁去瘀以生新血，减去鲜姜，恶其辛散。|处方：当归五钱酒芍三钱柴胡三钱茯苓四钱白术三钱甘草二钱薄荷钱半丹皮三钱黑栀子三钱阿胶三钱红花五分桃仁七个|结果：初服二三剂时，较前血行愈多，又服二三剂后，下紫黑块一、二日，再服数剂，竟得全愈。|