0602
江都县谢心畲大令延庚之孙，生未周岁，体肥而白。谢公七子，只有一孙，爱若掌珠，稍啼，乳母辄以乳塞其口，以是积乳成痰，又衣被过厚，表疏易汗，风邪凑袭，咳喘气急，舌苔滑腻，身热汗多。予以宣肺化痰疏风之品，热解喘平，气顺痰降，因谓之曰：此后宜节乳薄衣，否则必有痰厥、惊风、抽搐之变。书云：要得小儿安，常带三分饥与寒。无如其家爱之太深，忧之太过，虽以予言为是，积习终不能改。一旦，忽然痉厥，亟邀予诊，以礞石滚痰丸投之，痰豁痉定厥回。又深戒之，口虽允而饱乳厚衣如故，以致屡愈屡发。告以药不可恃，痰忌屡攻，若不釜底抽薪，久则脾伤，必成疳疾。不能见信，因辞之，嘱另延高手。先后延幼科多人，攻补寒热，纷然杂投，如枳、朴、连、芩、人参、紫河车、肉桂、干姜之类，无不备尝。迁延三月之久，体日瘦削，神日疲惫，头日增大，囱门开张，煽动不已，大便溏泄。乳积不化，痰多气急，终日呻啼，诸医束手。谢公乃与甘泉汤春舫大令商议，复来请予设法，辞以疳疾已成，无可为力。固求不已，乃与约曰：日日诊之，时时药之，于病无济，转伤正气。况小儿脏腑柔弱，尤不胜药力，不效更方与获效急进，过犹不及，其弊则同，并有违《内经》衰其大半则止之训。今为订方五帖，后再商加减，勿蹈从前一日数诊之辄，乃疏西洋参、煅龙齿、柏子仁、酸枣仁、真珠母、炙甘草六味，养液、熄风、安神、益气。服后呻啼较稀，囱门煽动略定。越日又来邀诊，原方不动，彼颇快快。予曰：改方无益，必五帖后再为订法。渠无奈，候至五帖服完，方来邀诊。原方加白芍，二十帖后，囱门合，呻啼止，饮乳较多，精神渐渐复原，惟两足软不能立，改用膏方，服经月无效后，教以服一味鲜何首乌煮浓汁饮之，一月而两足能立。愈后聪明智慧，逊于常人。|