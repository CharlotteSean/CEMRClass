0602
三月间，予六弟年九岁，先于二月十八日病痧，疹退发热不已，不飧饭食，惟饮冷水，啜数口，少顷即出，延至三月来报。余思之曰：不思食，脾胃虚也；欲饮水，热也；饮少顷即吐，中虚假热也；且兼吐酸水，此木旺土衰之病。以六君加姜炒山栀，服二剂，热住，少顷复热，此中气虚极，得药力则退，药衰则热，此药力少而病气重也。往诊之，脾胃脉弦无神，五六至不定，见迟，左三洪漫，看指上三关俱透，命关脉已黑，喘气昼夜不休，遍身发热六日，十日余不更衣矣。遂胆导一次，出粪不黑不硬而带溏，非真元之热，乃脾胃气虚不能升降耳。小便赤涩，欲便则叫呼痛楚之极，乃阳气馁而下陷，升降失司，气化失职所致。用补中合六味汤三贴，加麦冬、五味子，喘气即止，热亦退，惟小便涩痛不已；仍用补中益气加麦冬、五味子、牛膝、车前、干姜（炒黑），清肺生水，升阳益胃暖中，一剂小便出血，并血块若干，乃邪火煎熬，阴血干枯而成也；又二剂痛止，饮食顿增，痊愈矣。予曰：用前剂而获如此之效，岂非补脾养肺，金盛水生，气化自出之谓乎。了吾先师云：无非清气下陷，不升不降。此翁谆谆而言之，治百病无不验。识此以语后昆。|评注：此肺热气陷，蓄血于膀胱之分也，脉证宜细看。|