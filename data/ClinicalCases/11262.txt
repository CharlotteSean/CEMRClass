葛根汤|葛根四钱麻黄三钱桂枝二钱白芍二钱炙草二钱生姜三钱红枣四枚|用水先煮麻黄，葛根，去上沫，纳诸药煮，去渣，温服，覆取微汗。|陈古愚曰：第二方桂枝加葛根汤，与此汤，俱治太阳经输之病，太阳之经输在背，经云：邪入于输，腰背乃强。师于二方，皆云治项背几几，几几者，小鸟羽短，欲飞不能飞而伸颈之象也。但前方治汗出，是邪从肌凑而入输，故主桂枝。此方治无汗，是邪从肤表而入输，故主麻黄。然邪既入输，肌凑亦病，方中取桂枝汤全方，加葛根、麻黄，亦肌表两解之法，与“桂枝二，麻黄一”同意，而用却不同，微乎！微乎！|张令韶曰：太阳与阳明合病，必自下利者，太阳主开，阳明主合，今太阳合于阳明，不从太阳之开，而从阳明之合，病合反开，故必自下利。下利者，气下而不上也，葛根入土最深，其藤延蔓似络，故能同桂枝直从肌络之内，而外达于肤表也。|此小病也，但不读《伤寒论浅注》，骤遇此证，亦必茫然不解，既经行医，又不肯直告病家，谓我不识病，不敢开方，左支右吾，只好模糊影响，开一果子药单而去，自为计则得矣，其如病人何也？又其甚者，大言欺人，谓前医皆有所偏，不如景岳阴阳两补，最为神妙，于是“大补元煎”，“左归饮”，“右归饮”随意写去，一服之后，经输、肌表、脏腑，脉络一齐闭塞，外证全伏，有似病退，而病乃真不可治，此等医家，遍地皆是，有一超出流俗之士，精研经旨，善用经方，而病家无识目之，以偏弃而弗用，左右又有工于逢迎，惯习江湖，经说光面话之好好先生，为之簧鼓，愈治愈谬，直至大命将倾，莫可如何。始以经方姑为一试，到口即毙，反贻话柄，专为若辈受过，医之难行如此！宜张隐庵，高士宗诸大家，皆闭户著书，而不与时人作缘也，噫！|