0009
于庆先，每至午时欷歔渐作，至下午由欷歔而至哭泣，到半夜哭泣方止。前医云是湿邪，用苍术、朴、苓利水燥湿之剂，病愈甚，迎余诊治。余曰：既是湿，必有恶心呕吐，泄泻腹胀等症，今绝无以上之症，何所见是湿邪耶？且哭泣乃阴惨之气，欷歔本阳衰之病，五更至日中，阳旺之时，阳虚喜阳助，故神爽而不哭；午后至夜半，乃阴盛之时，阳虚被阴贼，故神索而哭；又午时一阴生，欷歔便作，阳衰明矣；下午至夜半，阳渐退而阴渐进，故由欷歔而至于哭，阴惨又明矣。若苍术、朴、苓乃伤气降阳之药也，无怪乎病愈增也。与大剂桂、附、芪、术峻补元阳，以消阴翳，十剂渐安，二十余剂全愈。|