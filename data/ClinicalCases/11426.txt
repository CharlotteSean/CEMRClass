瑞州一妇产后半月余，胃中有清水作逆而吐，以为胃寒，令煮鸡倍用姜、椒。初觉相宜，至三、五日，清水愈多，以姜、椒煎汤，时时饮之，近一月，口气渐冷，四肢发厥，昼夜作逆，腹中冷气难堪，有时战栗，用四物汤，人参一钱至二钱。初服少安，久则不应。又加炮姜，亦不效。众议用附子理中汤，主人自度非寒证，请予。予诊六脉俱无，以食指复按尺部，中指、无名指按尺之后，脉来实数有力，左右皆同，发言壮厉，一气可说三、五句，唇焦颊赤，大便五、六日一次，小便赤少，此实热证也。询之，其俗产后，食胡椒炒鸡为补，此妇日食三次。半月后，逐得疾。予用三黄汤治之，连进四盏，六脉俱现，姜椒汤不欲食矣。又进四盏，身不战栗，清水减半，服四日。口中热气上升，满口舌尖俱发黄小栗疮，大便八日不通。以四苓合凉膈散，空心一服，至午不动。又以甘草煎汤，调元明粉五钱热服。一时许，腹中微鸣，吐出酸水一、二碗，大便连去二次。又服元明粉五钱，所下皆黑弹粪十数枚。后以四苓散、三黄、山栀、枳壳，调理一月痊愈。|