表兄吕焕彩之孙，素有结气，在胸膈胃脘间，常苦中气不舒，时而甚则妨于食。一夕，自外入，忽扶墙痴立，呼之不应，逼视之，口不能张，目不能开，肢体强直，几天生气矣，举室慌乱，针疗杂施，夜半，始微醒。次日，发热烦躁，心闷甚，莫能状其所苦。延医至，辞不疏方，改延他医。一云外感，立方发散；一云中痰，立方开导；一云中虚，立方补气。表兄莫知所从，飞舆延予。比至，已病数日矣。予细询其症，入诊其脉，出问表兄曰：医言云何？表兄俱以告，并陈前方。曰：究系谁是？药当谁主？予曰：以予观之，三方皆是，然皆未备也。其方似皆不可用。盖此病本系夹杂，仓卒难辨。然病至疑难之时，莫如将脉症备悉书出，分合看去，处处寻出着落，则表里虚实，各有定分；标本轻重，不致混淆，而病情可得矣。此三公者皆知名老手，必自恃经多见广，熟路轻车，不复细加参详，此所以各执其一而不能兼也。乃为案曰：据症，发热无汗，烦燥不宁，面赤头晕，胸膈满闷，若麻若木，心如物裹，时觉迷罔，大便干燥，舌苔白厚。据脉，右三部浮大迟劲，沉取无力，时现间止；左三部浮大迟缓，中取带涩，亦有止时。此明系表里同病，缘旧日本有闭结，卒然风寒外中，新旧合邪，真气内闭，故昏晕不知人。直至今日，而犹有如此脉症也。夫风性属阳，主疏泄；寒性属阴，主固密。惟风寒并中，腠理外闭，故发热虽甚而无汗。烦躁不宁、面赤头晕者，风欲外出，而寒邪闭之，攻冲扰乱而致此也。胸膈满闷，气结之旧症也。气聚则痰停，外邪鼓之，痰气俱动，故若麻若木，以致心如物裹，甚则神昏而迷罔矣。风邪耗液，阳不化阴，故下而大便为之干燥，上而舌苔为之白厚也。以此推之，表里显然，此症何尝惑人？即以参之于脉，浮大迟劲，浮大迟缓，风寒外中之表脉也；无力而涩，时带间止，痰气内结之里脉也，与表里诸症，丝丝符合。故此一症也，必不可以疏表而遗里；亦不可以顾内而忘外。今此三说者，一云外感，夫发热、烦燥、面赤、头晕等症，非外感何以有此？主以发散是矣。然里气方结，里不和表何以解？吾见方中全无开痰破郁之品，而－主以风药之辛窜，恐导气而上为月真为喘，表邪未退里邪因而愈重矣。此发散一说之不可用也。一云中痰，夫麻木、迷罔，心如物裹等症，非痰涎结聚何以有此？主以开导，良亦不谬。然表邪方壮，正借此久闭之痰气，杜其内入之路，今不解表而但攻痰，是开门揖盗，引贼入室也。且攻痰之药，必伤正气，正虚邪盛，何以能支？此开导一说之不可用也。至于虚中一说，理则诚是，而骤云补气，未免高明太过。夫参、芪虽良，扶正而兼助邪者也。此症风寒外闭，痰气内塞，分毫未解，遽投补剂，气得补而愈滞，痰得补而愈结，风得补而猖狂不宁，寒得补而转化为热，将来变症何可胜言哉？此补气之说万万尤不可也。然则如之何而可？曰：用人之长，而弃其短，兼收之而无使偏废，斯可矣。仍用发散一说，以散寒祛风；兼用开导一说，以理气豁痰。惟补气一说不可用。而脉来太迟，沉部无力，和阴助阳之品，亦不可少。盖彼三公者各持一见，而不相下，吾调停于三者之间，酌轻重而兼用之，不必另出手眼，而此症可保无虞矣。乃疏方，桂枝、羌活以解表；枳、橘、半夏、南星、郁金以疏里；和以芎、归；驭以姜、附，数剂而愈。后六日，予复过表兄家，病者出迎于门。予谓之曰：汝新病全愈，旧症未除，吾为汝立一丸方，一剂可瘳，慎勿用补泻药也。汝本不弱，特为结气所累，补则增病，泻则损人，惟从东垣枳术立法，可以无弊。乃用香砂、枳术、二陈之属，疏方与之，盖其旧病亦减于前时，甚易为已。|