瓜镇吴象衡兄令眷，怀孕临盆，丧子悲恸，不数日，生产一女，悲怒交加，产后即胸胀寒热烦躁，历医三、四位，皆主疏气消瘀，至七日不效，始迎余治。脉虚大无伦，烦躁作渴，辗转于床，时值秋暑，目中流火，视物皆赤。予曰：“此产后虚烦，真阳外越，若不温补，必致危殆。”象衡素自用，答曰：“胸胀如此，岂胜补药耶？烦热如此，岂胜温剂耶？”余言之极力，其岳家亦以前用消克，其病愈甚为辞，象衡为理屈，不得已，听余用药，余勉以归脾汤加炮姜，用人参一钱，煎服一剂颇安，再剂则热止得卧。如此三日，诸症皆回，但胀满未解耳。彼怀疑误补，又惑前医之言，以前胡、厚朴、陈皮、半夏、知母、丹皮，清热宽中。五、六日胀满未除，更增腹痛泻利，汗多不食，呕哕似呃矣，病益加重，前医束手无策，又复求治，余曰：“病危矣。前药亦不应，须用附子、干姜，挽回于万一。”言明不效勿怨，遂用人参五钱，附子、白术、干姜、肉桂、茯苓各钱半，大温大补，始克有济，下咽一刻，即汗敛呕止，如此大剂，十日泻止能食，一月方减药，而病亦渐愈。若其复请时，以前医翻案，置怀不一援救，岂不坐视其毙乎？/|