0000
荣右，乡人，嗜冷物生水，有停饮症。壬寅八月既望，半夜吐泻。嚼生芋不辣、生矾不涩，卧龙嗅之嚏不多，有冷涕；兼施刮背，微针虎口、臂湾、膝湾、委中、胸腹，吐泻渐定。诊其脉，两手指已瘪下，脉细沉不起，舌红苔白，是霍乱重症，用广藿香、橘皮、吴萸、川连、半夏、木瓜皮、佛手、薏仁、蚕砂、丝瓜络、伏龙肝、生荷叶。服后痛定泻稀。左足转筋，以烧酒浸艾叶及青布蘸醋，搽之。筋转定，转寒热，邪欲外达。用桑叶、薏仁、陈皮、半夏、藿香、蔻仁、豆卷、丝瓜络、蚕沙、黄芩、滑石、萆菔缨。吐泻全止，微微恶心，鼻热腿灼。去蔻仁、橘半，加竹茹、连翘、芦根。腹中尚有攻筑，便溏色酱，是伏热未清，每餐以鲜萝卜素煮食之。十八日觉心■欲食，以焦锅巴煮融，少佐萝卜食之。忌口月余，惟嘱以豆腐衣、荠菜、笋衣、山东挂面、冬瓜、萱花、百叶、冬菜为肴，勿药而安。|