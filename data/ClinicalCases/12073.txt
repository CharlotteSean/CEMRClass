宁康里程君之夫人由苏避难，卜居于此。忽患形寒喉痛，寓近喉医，即往诊之。医者作温毒痰热治之。两服寒凉，形寒加甚，喉又起腐，转而质之于余。乃以寒热计察之。热度高至一百零二度，寒战不已，头痛喉痛，见其腐肉板木，欲咳不出。一派温邪不得外达之象。病家且坚欲用白虎汤法。余严为警告之，此乃热痰为寒邪所包，宜从透解入手，俟其表解化火，再用寒凉清化，未为晚也。若强泥忌表之说，致使外感之寒邪，与内蕴之痰热，交蒸于上，郁遏化火，则音闪腐变，指顾间事耳。乃方用薄荷、牛蒡、蝉衣、赤芍、土贝、马勃、中白、莱菔子、石决明、金锁匙、枇杷叶、泽泻，一剂而表解热退。转方去薄荷，加桑叶。又诊，则去蝉衣、牛蒡，略事清化，即得安然无恙。故治病于因势利导之法，不可不知也。|