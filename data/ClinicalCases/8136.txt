曾治国学杨厚重，冬月患吐血。其人本实先拨，因构讼失算，忿激暴吐。是夜呕鲜血盈盆，昏晕于地下，不能床褥，举室仓皇莫措。伊戚其恒代为请诊。按之六脉沉微，余曰：“尔勿忧，是病虽险，犹幸身温脉微。经脉篇云：凡失血症，脉微身凉者生；吐衄后，其脉洪数，身热者死。足下是劳伤肺肾，又兼肝木被郁，故其血冲激而吐，但非我不能及。”乃与补中益气汤加麦冬，五味、茯神、远志、怀山、熟地大剂煎服而安。多服补中益气，兼地黄丸而愈。|