幼儿。伏暑秋发，头痛壮热，燥渴引饮，自汗，手足心如烙，脉洪而疾，溺赤而浊。由素禀阴虚，伏邪内烁，仲暑所谓阴气先伤，阳气独发，不寒痹热，令人肌肉消烁者也。宜甘寒生津，以解热烦。用生地、知母、麦冬、石斛、丹皮、花粉、甘草、鲜芦根、鲜荷梗，一服汗彻身凉。越日再发，觉热气由腹背上蒸，顷刻如焚，一日夜渴饮唇干。前方去丹皮、荷梗，加石膏，一服热退。越日又发，一日两夜汗出热不解。去石膏，加鲜地黄、绿豆皮、车前穗，又服又退。越二日，夜分又发热，势较轻，原方再加通草、滑石、青蒿，半夜热退，调理而安。暑必挟湿，此症历四五发，于清暑中必兼利湿，方得热退凉解。按暑湿伤人，随发者浅，迟至秋后为伏气，晚发者深，其候脉色必滞，口舌必腻，或微寒，或单热，头重脘痞，渴烦溺浊，午则甚，暮尤剧。一次汗则邪一次散，比伤寒势较缓，比疟疾发无时，秋来此症最多，名曰伏暑晚发，不似风寒之邪，一汗辄解。温热之症，按凉即安。以暑湿为熏蒸粘腻之邪，故难骤郤耳。|