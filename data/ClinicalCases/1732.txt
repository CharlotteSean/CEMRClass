岳姓某病伤寒，积日不愈，汗出既多，沉睡不醒，昏不知人，脉之沉细，得六至，少阴症也。予以清热养阴之药，重加党参，兼加桂附以愈之。彭姓某病伤寒，积日不愈，频经误下，厥逆畏寒，舌卷囊缩，脉之沉细，亦六至，厥阴症也。予以清热养阴之药，重用党参，多加芩、栀以愈之。识者谓予曰：岳姓昏不知人，明系热证；彭姓厥逆畏寒，确属寒因。以此二症，质之仲景《伤寒论》，岳宜攻邪清热，彭宜温经回阳，而君反之，卒以收效，何也？岂古法不尽可遵欤？抑别有说欤？予曰：岂不可遵、予之治此二病，正是遵依古法。惟伸缩变化，别有斟酌于其间，此中合而不合，不合而实合之故，吾不明言，君亦不及察也。请为君道其详。考仲景之书，汗漏不止者，宜桂枝加附子汤。少阴病，口中和，背恶寒者，宜附子汤。又曰：热深厥亦深，热微厥亦微。又厥少两阴篇中，凡四肢厥逆，恶寒蜷卧等症，必兼下利不止，小便清白，乃为纯寒，用四逆汤。此仲景之法也。今岳姓昏不知人、未尝不是热证，然脉来沉数之中，无根无力，兼以头汗时出，满面浮光，衣被偶开，色辄惨变，是其为症也，邪热不浅，虚寒实深。盖其人素为遗精便浊之人，真阴之亏损已久，而其病又在大汗频仍之后，表阳之固护已疏，不用参、附，无以挽其外散之阳；不用归、地，何以其生垂绝之阴？至于此症之治，培本之意多，祛邪之意少。方中地黄、参、附多于清热之品，以其人本弱，脉之无力无根也。质之仲景汗漏加附子、恶寒宜附子之说，宁有殊乎？彭姓厥逆畏寒，未尝不是寒因，然其脉来沉数之中，鼓击有力，根脚亦固。兼之口苦耳聋，舌苔干厚。是其为症也，标寒犹假，本热属真。盖其人本非恬养安闲之人，筋骨之磨历先壮，而其病起于攻下迭用之后，荣身之阴液遂亏。阴亏液减，阳反内凑，故无正气以卫肢体，而厥逆畏寒之症现；内挟邪热以烁筋脉，而舌卷囊缩之症作。吾于此症之治，略举其外显之假寒，清其内陷之真热。方中虽用党参，第取其化气以生津，非用以培阳而壮表也。亦以其人之本强，脉之有根有力也。质之仲景热深厥深、热微厥微之说，又有异乎？夫吾人读古人之书，考古人之法，亦顾其大意何如耳？失其意而泥其迹，随处法古，实随处失古；得其意而善其用，无一是古，即无一非古，而何必规规于症治之纤悉以求似哉？识者乃大善予言。|