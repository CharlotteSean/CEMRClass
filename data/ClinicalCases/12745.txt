0601
予于癸丑科会试盛京，有銮仪卫正堂许公乃孙，方岁半，患伤寒症。初延太医院幼科，失表。后于朝房内，予同里员外郎陈是庵，道及予，予即是来贵池馆，亲邀往治。但见身冷如冰，痕毛差差，面色惨晦，不知人事。知寒邪内伏，用天保采薇汤一剂。嘱曰：夜发热则明日来治，不则莫可如何矣。夜果发热，仍用前汤一剂，热又解。许曰：发热退热，药同效异，真出奇也。予曰：寻常症在表感，一剂便解。如令公孙邪被药误伏内，昨一剂攻邪，邪到肌表，表见邪自是作热。仍以原方加追一剂，表解热除，无甚奇也。许曰：前是庵备道年翁，乃幼科白眉，今若此，洵名下无虚矣。以百金授予。辞曰：晚两代救治婴儿，从不受谢一文。再四面璧，更欲延请入太医院。又辞曰：老母在堂，晚在都门，白云频望。承盛意，心领之可矣。许乃止，此关门杀贼之一征也。|