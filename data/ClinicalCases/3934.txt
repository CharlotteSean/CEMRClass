0002
房济美于庚寅春患腹痛，延余诊之，脉迟弱，主温中之剂。病虽愈而脉如故。令其加意保养，庶免复发。至季秋病果复作，服原方不应，更医治之亦不应。至辛卯春仍延余，谓自去秋病发以来，至冬渐次小便短少，胸膈皮肤肌肉之分，刺痛不休，内府无恙，每日午后更甚，昼夜张目不眠，匍匐床榻，病状苦不能诉。诊之，脉虽沉迟，却有胃气，主术附姜苓桂砂沉香辈。余住其家数日，连延数医至，皆以余方为善。服数剂少平，过日复作如故。自是遍求名医，愈治愈危。至七月杪，适余住族玉峰家，其兄元吉来告曰：“吾弟大肉已脱，日进参茸而汗不止，且呕清涎。后事已备，请诊以决久暂。”余至其家诊之，形色黯惨，生气索然，病势较前尤甚。审辨间，忽呕清涎盆许，大汗如雨。坐视片时，问胸膈尚刺痛否？曰：“呕出此涎，刺痛即止，过日复如故。近日来大略如此。所服诸药，如水激石，吾病恐不起矣。”余曰：“脉尚有胃气，难作凶论。”细思呕水汗出，小便短少，乃是水邪射肺。肺居胸膈而主皮毛，故胸膈皮肤肌肉之分刺痛。必居肺下，水气凌之，则心君不宁，百体失令，故张目不眠，匍匐床榻。饮邪停蓄内府，得一涌而出，而散在皮肤者，非从汗不能解。故呕汗之后，刺痛顿止。过日水邪续积，故病复作。不治水焉能愈？始悔前病机未露，见不及此，然亡羊补亡，犹未为晚。遂宗长沙水逆证治之，主五苓散。元以汗出不敢进。余曰：“此水邪泛溢皮肤，当从汗泄，非汗脱者比。服之水道通利，汗必自止。”一服果然，促令服数剂，痛亦稍减。随令服苓桂术甘汤决愈，不必别求方术。后服三十剂，身微浮肿，颈项强急。余以病机向外，原方加防风、附子，更增桂枝。服数剂，项强症减。仍服原方以收全功，服至五六十剂病愈。渐次复元矣。|