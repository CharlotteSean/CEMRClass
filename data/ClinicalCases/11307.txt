李阿泉之妻，住慧山张祠。向有劳热。庚申八月怀妊患伏暑，九月初一日产女之后，热退。初三日食面，身热起伏，热炽神迷，渐加喘咳。初五日王医诊：产后寒热咳痰，少腹痛，风邪挟瘀在表及里，极难治之候也。丹参、半夏、橘红、五灵脂、蒲黄、楂炭、木通、竹茹、象贝母、前胡、赤苓，益母草汤煎。无参回生丹一粒。王复诊：加浮海石。初八日唐医诊：寒热，胸痞，呕恶，起伏之象，深防成产后肝疟。前、杏、蒿、芍、半、郁、苓、神、藿、贝、归身、竹茹、橘皮、百合、枇杷叶。十二日又王诊：汗出统体，外邪解矣。气促痰多，肺热尚盛。右脉弦急，非产后所宜，候商。甜葶苈、桑皮、杏仁、浮海石、川贝母、苏子、兜铃、粉沙参、竹茹、青铅、玄精石、滑石、枇杷叶、沉香。至此王医告辞，十三日乃延余诊。产后恶露五日即停，身热甚炽，神迷呕恶，乳通复闭，咳嗽痰黄胶粘，气喘无片刻之停，鼻搧窍黑无涕，口渴引饮，汗多易泄，脘中按之作痛，腹坚，少腹亦痛。脉数滑，右搏动，舌苔黄腻。问有兼证否，述知曾因人货项恫吓，气忿动肝。产后气喘鼻搧，均为危候，矧阴虚之体乎。姑拟清热化痰，理气行瘀。恰交霜降，慎之。青蒿梗、紫菀、冬瓜子、川贝母、郁金、辰滑石、莪术、娑罗子、竹茹、玄胡、鬼箭羽，丹皮、泡射干、杏仁、枇杷叶、沙参、茅根。另血竭、没药、伽楠香、血珀、猴枣，研末服。十四日复诊：气喘略减，鼻搧窍黑无涕，身热未起，咳嗽痰浓，口渴，溲赤如血，脘窒，右胁引痛，腿部亦痛，瘀滞不行，便秘不解。肺气窒痹，自汗喘逆，尚在险途。白薇、蒿梗、丹皮、金铃子、玄胡、冬甜瓜子、金沸草、沙参、麦冬、紫菀、甜杏、兜铃、通草、蒌霜，另赭石、苏木、茅根、枇杷叶、青铅，先煎代水。另用川贝母、猴枣、龙涎、伽楠、血珀、雄精，取末，竹沥温热，调服。十六日诊：大便先通，气喘大平，鼻搧已定。恶露既行不多，自汗已少，腹痛已减，脘痛未止，咳频，右胁作痛，腿右滞痛，鼻煤未润，溲色已淡，脉右尚数，左软。是余热留恋，瘀滞未畅，气阴交亏，尚恐转变外疡。白薇、蒿梗、丹参、沙参、麦冬、甜杏、瓜瓣、旋复、新绛、橘叶络、娑罗子、紫菀、蒌皮、鬼箭羽。另白茅根、莱菔、青葱、梨肉、枇杷叶先煎。末药用川贝母，龙涎、没药、藏红花、血珀，研细服。外治用莪术，归尾、炙乳没、甲片、血竭、鬼箭羽，研细，摊膏药三枚，一贴脐下，一帖右胁，一贴腿叉骨痛处。廿二日诊：恶露已少，内热、口渴、咳嗽尚有三成，痰转稀薄，溲色尚红，鼻煤减，有涕，右腿滞痛有形。瘀血入络，伏邪挟痰未撤，故右脉尚数，苔黄唇干。未宜大意，防成蓐劳。兜铃、桑皮、枯黄芩、黑山栀、冬甜瓜子、光甜杏仁、青蒿子、白薇、粉沙参、蛤粉、新绛、旋复、橘叶络、鬼箭羽、蒌皮、象川贝母、茅苇茎。另血珀、没药、麝香、藏红花、■虫，研末服。恶露又行，右腿滞痛已减，惟下午复热。原方加减，三剂而安。停药后冬令，余往慧山，邀诊。内热连绵，虚咳，无力起床。脉虚数，初按如沸，再按软如絮，有蓐劳之象。为拟清补方。以其畏药失于调补，辛酉春，余劝服丸方一料，补益而全愈。丸方附后：向有劳热，勉强早婚。去秋伏邪挟风温，热甚咳喘，产后瘀闭，鼻搧气促，当以感气、伏热、风邪三证兼化瘀着手。病退之后，劳热交节则甚，溲则澄白，咳则早暮二作，肢寒无力，蓐劳堪虞。拟养脏阴，固卫气，滋奇经，理气郁，为丸长服。归身、白芍、生地、萸肉、冬虫夏草、白薇、萆薢、丹皮、山药、麦冬、珠儿参、男河车、五味子、牡蛎粉、獭肝、黄柏、蛤蚧、金铃子、龟鹿二仙膏，炼轻蜜丸一料。服后，虚热、溲白、咳嗽、肢寒均止。逾年又孕育，茁壮异常。/|