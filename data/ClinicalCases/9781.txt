仲秋偶觉左乳微疼，按之更甚，始知有坚核如小豆大，外微肿，即取外科药围涂，而以纸盖之，迨药干，揭之甚痛，余不能忍。且佥云必破而不易收功，以其在乳盘之内也。余不畏死，而惧不能受此楚毒，因往求吕君慎庵视之。曰无虑也，扫榻款留。日以葱白寸许，嵌入梅花点舌丹一粒，旋复花三钱煎汤下；外用洄溪束毒围围之，亦以纸盖之，而药干则自然脱落，略无粘肉伐毛之苦，此玉精炭之妙用也。凡十二日，核渐消尽。深佩吕君之德，谨录之以识其手眼之不可及，而方药之效验，俾后人亦有所征信也。|