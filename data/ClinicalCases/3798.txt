0001
施耀庭，五十余岁时，患咳，痰白，自服膏滋。癸亥冬杪寒热后，膏滋未停，以致痰多如脓，色黄而韧。甲子正月延龚医，投旋复、代赭；另疏吉林参须，以竹沥和服。烦闷不舒，气逆不卧者半月。脉则洪滑不敛，有时虚濡。气喘则头汗淋漓，宛如脱症。舌白。余谓伏热留肺，得补不安，即为实证。疏冬甜瓜子、光甜杏仁、薏仁、紫菀、兜铃、葶苈、粉沙参、黄芩、蛤壳、天竹子、枇杷叶、茅苇茎、竹沥、莱菔汁。另猴枣、雄丹、生矾、月石，研服。二剂，咳喘大减，询悉尚有气忿。前方去葶苈、兜铃、黄芩，加金铃子、木蝴蝶、浮石，并嘱服雪羹。数剂，喘定痰稀，调养就痊，赴沪就业。越一年，又发喘咳，吴医用温，迨招余，已不及矣。|