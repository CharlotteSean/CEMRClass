0000
No Doctor Name|周某，患疟，间二日而作，寒少热多。医谓“老年三疟”，放手温补。渐至杳不进谷。所亲李石泉孝廉，嘱延孟英诊之。脉细硬如弦，毫无胃气，右尺洪数，舌色光绛，大渴溺滴。孟英曰：此足少阴暑疟也。广服温补，津液劫尽，欲以草木生之，事不及矣。世但知治疟不善有“三患”：邪留肝络则为疟母；戕及脾元则成疟臌；耗乎肾阴则为疟劳。而此证以药助邪，邪将劫命，求转三患，亦不能得。所谓热得补而更炽，阴受灼以速亡，阴愈亡而邪愈炽，何殊炮烙之刑。病者何辜？可惨可惨！逾日果殁。特录以为戒，医者鉴之。|