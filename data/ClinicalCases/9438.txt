黄美倩翁令媳汪氏，产后腹痛四阅月，真州来郡，借居吴天其翁宅就医。诊脉细数而涩，脐下作痛，午后发热，恶寒咳嗽盗汗，俨然虚损也，而经水或红或淡，犹未止。询真州时道治法，或用大黄、红花、桃仁，或用肉桂、炮姜、附子，遍治不效。渐增发热咳嗽，脉症皆属阴虚，但败浊屡月不止，则非积瘀，又腹痛有形，脉不紧，且已用姜、桂、附子而痛不减，则非寒。余拟其为肠痈，未遽用药，令其看腹皮粗糙否？脐中有臭水否？腹内可有水声，大小二便可坠胀？所下败浊似脓血否？病人答云：“件件皆有”。余曰：“此肠痈，误治无疑也。今已溃，未收口，须两月方愈，不能急效。”病人唯唯，遂以六味地黄汤去泽泻，加人参、苡仁、当归、赤芍、桃仁、肉桂为煎剂，外用六味地黄丸去泽泻，加人参、黄芪，此外科治肠痈之七贤散也，用蜜为丸。如此煎丸并服，一月咳嗽发热先退，又半月，脓血方净，而痛亦止，完口之后，回真州。|