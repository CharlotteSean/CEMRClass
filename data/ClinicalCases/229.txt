0000
涪州少牧娄尧廷之太姻母姚姓者，年六十余，染患温病，被医误用辛温发散，已成危症。延余诊治，见其两目直视，对烛不见其光，舌起芒刺，昏不知人，身热如火。诊其脉，洪大无伦，重按无力。论法：温病目盲者死，俱为不治之症。医乃活人之术，一息未断，岂忍坐视病家，力求挽救，余即慨然自任。即用人参白虎汤，重加元参、二冬、生地、银花、连翘、花粉、车前仁等味，令其浓煎频服。旁有一人请用承气汤以下之，余晓之曰：“承气汤系泊阳明实火。此为温病，乃热邪布散于上焦，宜辛凉润剂以泄其上焦之热。若用下药，必然气脱而死。”次日延视，入门见其欣欣然，有喜色，云：“服此药两碗即得安眠，今日目能见物，并知人事矣。”余随用前方加减出入。次日，泻出黑水，其热如汤。调理月余方瘥。此病若遇庸手，一下必脱，是温病之不可轻于议下也。|