周左。湿温月余，身热汗多，神识昏糊，谵语郑声，唇燥口干不欲饮，谷食不进，舌苔干腻，脉象沉细。此湿邪久困太阴，陷入少阴，湿为阴邪，最易伤阳，卫阳失于外护则汗多，浮阳越于躯壳则身热，神不守舍则神糊，与热入心包者，有霄壤之别。动则微喘，肾气不纳也。十余日未更衣，此阴结也。脉证参合，正气涣散，阴阳脱离即在目前矣。急拟参附回阳，龙牡潜阳，苟能阳回神定，庶可望转危为安之幸。|另直参二钱熟附块二钱左牡蛎三钱大砂仁八分仙半夏二钱炙远志一钱花龙骨三钱朱茯神三钱炒枣仁三钱北秫米包，三钱浮小麦四钱|二诊：两进参附回阳，龙牡潜阳，汗收神清，阳气有内返之佳境。口干，渴喜热饮，纳谷衰少，精神困顿，十余日未更衣，腹内微胀，并不拒按，苔干腻，脉沉细。阳不运行，阴气凝结，肠垢不和下达，犹严寒之时，水冰而地坼也。险岭虽逾，未入坦途。再拟扶正助阳，温通腑气。|别直参一钱五分熟附块一钱五分朱茯神三钱炙远志一钱炒枣仁三钱仙半夏三钱陈广皮一钱大麻仁研，四钱郁李仁研，三钱焦谷芽四钱半硫丸包，二钱|外用蜜煎导法。|三诊：服两剂后，腑气已通，余恙如故。原方去半硫丸、郁李仁、大麻仁，加米炒于术。|