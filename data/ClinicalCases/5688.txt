蒋星弁仆人，二十余岁，仲秋患疫。一医始以麻黄汤发汗，终无汗。一医数下之，皆稀粪，不愈。予视时，已过经矣。肚皮粘腹，谵语，口渴，舌无苔，脉虚数。屡服清火药，小便已白，而余证不解。但脐下筑筑动气，矢气甚臭，大肠必有结粪也。以大承气汤小其制，下结粪数十枚，继自汗而愈。此证舌无苔，小便已白，脉小数无力，肚皮粘腹，全似虚证。惟谵语，矢气甚臭，无汗，脐下跳动，是为下证。《内经》脐下动气不可汗下之语，不可泥也。|