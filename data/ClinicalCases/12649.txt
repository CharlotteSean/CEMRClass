就云溪年老，一子七岁。发热五日，状类伤寒，昏迷沉重，服伤寒药，病势益甚，将在临危。其婿吴彩云延余往视。诊其脉形如雀啄，怪脉已现，不可复救，但细按左关，指下或时厥厥动摇。此暗痧而入不觉也。幸其年幼，可抱而起，视其腿弯有紫筋三条，刺之血流如注，不愈。用阿魏丸、大黄丸、清茶微冷饮之。又用荆芥汤加山楂、卜子、槟榔、细辛，微冷饮之。连服二头服，方知人事。次日脉复如常。痧气退尽，但身热未痊，乃用伤寒阳明胃经药，三剂而愈。余治痧不及具述，各举一二为例，以见痧症不可忽也。|