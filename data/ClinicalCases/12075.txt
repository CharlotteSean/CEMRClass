0502
谢蕙廷，沪南，羊毛业。酷嗜酒，且喜海味。历年膏滋以别直参、鹿茸为主，又好人参再造丸，以为珍贵者必非常物，购而服之，冀筋强骨健。因屡丧子，悒郁不舒，气机窒塞。癸丑春初，寒热自汗，多医调治，湿热未清。浙慈张君狃于病后，予温补方。自暮春至夏末，服参百余金，芪枣汤数旬，反见气窒神呆，面油懒言，胸膺烁热如积火盆。以致咽喉灼痛，鼻中火出，嗳噫日百余声，不知饥饱矣。夏季以避战事回锡，憔悴其容，与之寒暄不答，绝似虚弱已臻极峰之状。初延温明远先生诊，脉刚劲，舌红苔黄。案为肝肾亏损，气火蒸灼。以介属潜阳，佐以运化中枢，如白芍、生地、龟甲、杜仲、石斛、玉竹、白术、茯苓、半夏、滑石、荷茎等。十余剂未见甚效，后招予诊。予思此症误药半年，积热充斥，决裂有喉痹之险；且病者之信仰真诚未可知，少投未必即操胜著，因婉辞之。见者亦谓病已成瘵，尼予不必独辟机椷，以顺众为是、逆众为非也。翌日，病者敦促诊视，脉象弦大而数，苔厚质红，各恙未觉其减。审知隐有悲怀，木火灼于内，湿浊阻于中。因大反前案，宗王孟英法清化肝火，疏解气郁及蕴湿积痰。如元参、丹皮、蒺藜、川贝母、苏噜子、郁金、旋复、光杏、薏仁、枇杷叶、木蝴蝶，以鲜藕、萱花、芦根大剂，煎汤代水。服后自觉适宜。连进三剂，湿火下行，便溏肛灼，所下漆韧，气秽极重。脉弦陡柔，舌红大淡。是以前温补湿热有下泄之势。向本无痰，涌痰灰色。外觉轰热，目中火出。咽灼渐减，嗳气亦松。惟胃气未复，神情仍疲。嗣去元参、丹皮、苏噜、蒺藜、木蝴蝶、杏仁、旋复，加入建曲、车前、通草、苏梗、香附、莱菔子之类。正在病势转机，而其亲友以病久泄泻，迫令停药，一时疑阵顿起。余劝其日寻喜笑。据述脘中板痛，欲笑不能，俯仰不能自如。续以开郁降浊，泄热通络。至八月初，余火从臀上起一外疡，咽中燥痒。再解肝胃之热而祛络蕴之邪。如川贝母、竹茹、金铃子、旋复、黑山栀、丝瓜络、橘红络、忍冬藤、黛蛤、花粉、萆薢、桑枝。湿火尽下，疡溃。时外科欲以参、芪温托。予晓之曰：疡为蕴热外泄之生路，补则呆滞其上。咽灼，喉症宜防也。但以呼脓败毒，脓出数碗，缠绵匝月方敛。停药已久，因谢之亲友或劝其别诊，或令服签方也。据后得仙方系西河柳，疑之方止。余火复炎，目赤牙肿，咽辣而糙，胸背灼热，沃痰韧厚。询悉囊服再造丸，以附、桂辛热，蛇、虫攻窜，积热深沉，毫无疑义。即疏清咽太平丸加减，如川贝母、犀角、柿霜、薄荷、月石、雄精、化州橘红、桔梗、元参，生研为末，竹沥和蜜丸，嘱其卧前服。晨起，痰吐黄韧而厚，是温补留恋于膈者有松动之机。另服煎剂如瓜蒌、牛蒡、浙贝母、杏仁、竹茹、射干、蝉衣、郁金、苦丁香、冬瓜仁、瓦楞子等。胶痰大吐，苔反转厚。竟加白金丸数分，涌吐稠痰两盅，灼热咽痛循止，嗳气大减矣。终因络隧被攻窜留邪，肩时痠痛，肝火易旺，嗔怒易起。时已季冬，向之病者之或亲或友掣肘隐谤者，至此虽已引退，然谢固掌数万之巨富，委心相从，至此又以补之一字相聒。温明远先生谓谢系色欲过度，肝肾大伤，拟以鹿茸温润为主，补其督脉。余则宗叶氏法，清肝胃，养络隧，与达气郁，涤痰浊。仿匮药法，以羚羊、生地、霍斛、玉竹、天麻、滁菊、丹皮、寄生、牛膝、首乌、麦冬、阿胶为末，以丝瓜络、忍冬藤煎汁泛如痧药大；再以元参、川贝母、郁金、苏噜子、橘皮络、叭杏、薏仁、半夏曲，末，竹沥层层拌泛，匮补品于内，嘱其服之，各症渐退。明年夏，余气尚从颈项诸处发出，热疖甚多，而饮食起居，旋已复原。此症盘根错节，极不易治。或谓服清药过多，恐后不能生育。今（丙辰）闻其令阃又怀娠，迨夏生子矣。|