0304
阶翁夫人，病后二年，生女未存，又因不遂意事，心常悒悒，产后又病，请吾前辈调治，因前辈与蒋亦世交，又是紧邻，且素有时名，故生死倚之，服药无效，日见加重，前辈嘱令邀余商治，前辈向余曰：此病无寒热，亦无痛楚，但饮食不进已有多日，终日啼哭，百劝莫解，舌色淡紫，苔多剥落，是胃气已绝，万无生机，已嘱办后事，君盍往诊，再商一治法，聊以尽心而已。往诊其脉，右三部浮数无力，左三部弦数无力，舌色红而兼紫，苔剥落，余思脉证均非死候，然不能明言，因复命曰：诚如君言，予亦不敢揩手。前辈不许，嘱开二陈以搪塞，服讫仍如故，明日复诊，诊后拟至前辈家商酌，适前辈之令郎在坐，请余主持，不必往商，竭力阻余，余思此病尚可挽回，究以人命为重要，不必避此嫌疑，乃用炙甘草五钱，小麦一合，大枣十二枚，令多煎缓服，一帖哭泣便减，舌苔复生，三帖全愈。此盖脏燥证也。《金匮》云：妇人脏燥，喜悲伤欲哭，象如神灵所作者，故取效最速。此证《黄八种》内论之精详，发明《金匮》之奥，诚《金匮》之功臣也。|