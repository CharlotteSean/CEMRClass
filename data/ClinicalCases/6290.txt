临江府教谕，艾至堂广文，五月念二日诊，左寸虚微，肝肾脉按之如丝，右寸独豁大，右尺亦衰。所喜胃脉和缓，然皆右大于左，于男子脉为逆，长夏之际，脉象偏衰，是阴阳有不协和之机，按：肺主气，肾纳气，肾为气之本，肺为气之主。凡喘气上冲，不能接续，是肾气不归元也。据病原，自交春以来，常有眩晕厥逆不适，延至夏至节前加剧，神气散越，昏冒言微，汗出烦躁，手厥逆，足心热，医进熟地，归、萸阴柔之剂，更加不寐，辄自重进桂、附理阳之属，渐次就愈。按夏至一阴生，望六之年，真阳衰乏，阴盛于夏，其为阳不胜阴，昭然可微矣，今病虽愈而脉象未平，且气弱神疲，语言犹气不足，喜静默而怯动，寐不安神，每交午正阳旺之候，必发焦烦，以及亥子交界之时依然烦躁不适，其阴阳枢纽，两不相接，阳气飞越，阴不能吸，又为明征焉。又自述丹田觉如空谷，此系玉堂关下穴精气所聚之乡。精者，人生之本也，是故精满则气壮，气壮则神旺，神旺则身健，身健则病少。今精、气、神三者皆亏，骤难填复，加以气主之脉独大，仲景云：大则病进，恐将来难免反复之虞，目前徐先生所进之方，即属妥洽，毋庸疑议，鄙见欲具一善后之法，早为防御，议大补元汤，当佐以镇摄下焦，填补精髓，协和阴阳，为王道之治，拟呈高明政之。|病虽在上，根起于下，善后之方宜备，兄于斯道可谓三折肱矣。|