丙戊秋，定海霍乱盛行。有用雷公散纳脐灸者，百无一活。鲍姓妇，年三十许，亦患是证。泻五、六次，即目眶陷而大肉脱，大渴索饮，频饮频吐，烦躁反复，肢厥脉伏，舌苔微白而燥，舌尖有小红点。余曰：“此暑秽之邪，伏于募原，乃霍乱之热者，勿误作寒治而灸以雷公散等药也。盖暑秽之邪，从口鼻吸受，直趋中道，伏于募原，脏腑、经络皆为壅塞。故上下格拒而上吐下泻，如分两截。此即吴又可所云疫毒伏于募原也。夫募原乃人身之脂募，内近胃府，外通经脉，热毒之邪，壅塞于里，则外之经络、血脉，皆为凝塞。故肢冷脉伏，内真热而外假寒也。”当先用针，按八法流注之刺法以开其外之关窍，其头面之印堂、人中，手弯之曲池，脚弯之委中，及十指少商、商阳、中冲、少冲，皆刺出血，以宣泄其毒。服以芳香、通神、利窍之汤丸，方用黄连、黄芩、藿香、郁金、石菖蒲、花粉、竹茹、陈皮、枳实、木瓜、木香汁、蚕矢等，调服紫雪丹，一剂而吐泻止，肢和脉起，诸恙皆安。|