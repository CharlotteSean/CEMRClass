0602
马光吾兄之女，幼食生柿过多，收涩大便，闭结不解，马兄自以承气汤下之，又用蜜煎导法，毫不为动。延至六日，胀痛欲绝，势莫能支，商治于余，余曰：“兄女三焦无病，因大便闭久，粪填坚实，阻塞肛门，药不能透，固非导不出。然柿性寒凉收敛，宜以清油贯入。”复取棉花烘热，熨于肛门，使阳气布达，阴寒自散。阳主开，阴主阖。依方施之，亦不见效，乃求治于家叔白衢。诊毕，谓曰：“汝等所服之方，所导之物，一一合法，但当开弓出矢，若倦困在床，弓不能开，矢无力送。”急宜扶起站立，置几于前，两手按之，势如大便，半刻而粪下。语云：棋逢胜手方知妙，其谓此与。|