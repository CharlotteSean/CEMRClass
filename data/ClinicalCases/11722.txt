0500
胡。脉沉而缓，按之少力，阳明素有湿热，因耳疮，过服凉剂，阳分益虚，故发热、恶寒、头昏恶心，宜先与固表疏散为治。|生黄芪一钱五分防风七分蒸冬术一钱五分茯苓三钱泽泻一钱紫苏叶五分上党参三钱大白芍一钱五分，炒炙甘草五分苍耳子一钱生姜一片|又。外感已清，耳疮久而不愈，左脉虚滑，自是阴虚阳越，拟育阴潜阳法。|大生地三钱大熟地五钱炙龟板四钱炒牛膝二钱茯神三钱粉丹皮一钱五分泽泻一钱苍耳子三钱元参炭一钱五分炒山栀二钱炒赤芍一钱橘叶十片|又。照前方加生地二钱鲜霍斛四钱每晨空心，开水送六味地黄丸五钱。|问此症由耳疮肿痛，服专科药，不但耳疮不愈，寒热大作，诸症业起，今始与固表疏散，继用育阴潜阳，诸症俱愈，耳疮亦痊。岂专科徒负虚名耶。曰经云：肾开窍于耳。又云：阳明之脉，环耳前后。此人素有湿热，积于阳明。又缘水不制火，上炎为耳疮。若早用和阴疏散，原可不致他变，奈专科但知苦寒降火，以致火郁变生，今既疏解其郁，复育阴潜阳，以治其本，自然痊愈。彼专科不过捡拾外科数方，不知虚实，不问经络，一门凉泻，遇实证亦能见功，然欲以此遂为治耳专门，恐难尽信也。|