0005
疸证多种，黑者属肾，肾气过损者曰女劳黑疸。今肌肤舌质尽黑，手指映日俱黯。强壮之年，肾阳早已不举，体虽丰腴，腰软不耐久坐，脉弱神疲，纳减足冷，显属肾脏伤残太甚。尚谓北路风霜所致乎。昔有人患此，遍处医治，皆曰风毒，后遇顾西畴道破证名，宗湿热流入肾经主治，试以此证较之，证虽同而虚实又异矣。现届深冬，姑先治本。需春暖阳和，再商他法。|血余四两猪油一斤，熬至发枯，取油盛贮，一切食物中可以用油者，俱用之。|煎方：制附子七分炒枸杞一钱五分炒黄柏一钱菟丝子一钱五分茯苓三钱牡蛎七钱茵陈一钱五分杜仲三钱熟地六钱|再诊：前方已服二十余剂，肌肤之黑半化，其势渐转阴黄。形神大振，胃纳加餐，且可耐劳理事矣。春令虽交，和暖未回。再拟补养脾肾，耐性摄养为嘱。|人参一钱沙苑三钱山药三钱杜仲三钱熟地一两茯苓三钱白术一钱五分茵陈一钱五分杞子一钱五分续断三钱菟丝二钱泽泻一钱五分|诒按：此方中亦当再添温润之药。|三诊：肤色花斑，证转阴黄，较之黑疸，浅一层矣。培植脾肾之药，已进四十余剂，形神色脉，俱属平善。节令将交惊蛰，春暖之气已和。治当开泄腠理，以涤肤斑。《内经》云：必先岁气，毋伐天和。《易》曰：待时而动，何不利之有。拟宗仲圣茵陈四逆法加减，三剂即停，接服丸药可耳。黑色退尽之时，当在夏初。|制附子五分白术一钱五分赤小豆三钱麻黄五分炒黄柏一钱茵陈一钱五分连皮苓五钱|诒按：此证即非冬时，亦当先以温煦脾肾为主，务使身中阳和之气渐渐煦动，然后投以此剂，方能奏效。接服丸方未见，拟八味丸去萸、桂加术、柏。此病证情颇奥，治法亦奇。|