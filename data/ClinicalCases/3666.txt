王泽韩林松，六脉细微，肿胀所忌。平素喘息多痰，至今更加大腹胀闷，腿肿如斗，腨大如升。壮者患此已属可虑，况年臻花甲有余者乎？由病证而察，病情总因天道不下济，地轴不上旋，上下浑如两截，有似否卦之义。所以肺气逆而喘作焉，脾气窒而胀成焉，肾气寒而水聚焉，脾肺肾三脏俱病，明系棘手重证。治宜开天户，转地轴，使上气下济，下气上旋，复天地运行之常。庶几喘由此平，胀由此宽，水由此行。医理如是，但不知效之所奏何如耳？方用消水圣愈汤加生薏仁。|附子一钱五分桂枝二钱麻黄一钱知母三钱生姜三钱大枣三个甘草一钱薏苡仁四钱|