刘式聪乃室，年逾四稔，体强，住西乡石牛。|病名：胃肠实热。|原因：初患温热，又复生产，邪热乘虚而陷入阳明，遂成实热之症。|症候：单热不寒，舌黑口渴，两耳无闻，腹痛胸满，大便旬余不解。|诊断：脉左手沉数，右手沉实。脉症合参，此手足阳明实热症也。口渴舌黑，邪火内焚者，火极似水也。大便闭、耳无闻者，热蒸清窍也。夫胃气以下行为顺，今为邪热蕴结，失其下行之效用，遂至腹痛胸满，病已结热在里，非下夺决无生理，勿守丹溪产后以大补气血为主之诫，宜遵景岳产后有火，不得不清，有内伤停滞，不得不开通之训。俟下后病退，再服调补之剂。|疗法：急则治标，仿仲景治产后实热例，用大承气汤以夺其邪。下后，即用归、芍、地以养其血，元、麦、生草以滋其液，治分标本先后，庶无实实虚虚之弊。|处方：生锦绞三钱芒硝钱半川朴一钱枳实一钱水六杯，先煮枳、朴，后纳硝、黄，煮取三杯，分二次服，一剂知，即勿服。|又方：当归身三钱大生地四钱生白芍三钱元参钱半破麦冬三钱生甘草八分|效果：一日大便利，耳能闻，舌黑退，胸腹舒，改服次方，旬余就痊。|廉按：辨症处方，殊有卓识，非精研金匮妇人方者不敢用。|