0003
贡生满相文，予之从表弟也。暴得淋症，欲溲不得，欲止则滴沥不绝，甚以为苦。适予以事他往，挽回诊视，兼求速愈，予难之。及就诊，两尺壅盛，体象俱浑。谓之曰：此似可以速愈。然以淋法治之则不可，请君勿拘常格，我亦不衍成局，另辟新法，君敢服否？曰：诺。乃用理脾祛湿之药，加升、柴以提之。一剂，小水大利；再剂，尿色全清，病遂霍然。亲友问曰：君治此病，何得如此捷效？予曰：淋之所以难治者，湿盛热结，心肾交郁，清浊相干，积而为淋，其来也非一朝一夕之故，其去也亦非一朝一夕之功。经曰：水液混浊，皆出于热。淋本热因，而湿复合之，邪气浸淫，渍入脏腑，此其所以难治也。且夫淋之名五，其治法惟百，皆与满君之症不协。石淋者，便如沙石梗塞，此热结膀胱之症；满君无此也。膏淋者，精与尿俱，旋如白油，由肾气不摄之症，满君无此也。血淋者，心包热盛，溢于小肠，其症尿血而涩痛。劳淋者，清浊不分，过劳乃发，症兼虚饱与便溏，满君亦无此也。惟气淋一症，便涩难出，余沥点滴，极似满君此病，而其因又有大不同者。此治法之所以迥别，而难易之所以攸分，何也？气淋一症，肺中积热病也。热烁肺金，清肃不行，不能通调水道，上输膀胱，则源遏而流不断，而气淋以成。此其病本乎相傅，故其治亦归重上焦。今满君之病，非关肺热，脾为之也。脾居中宫，职司升降。平时醇酒厚味，纵啖不节，脾之困已久矣。脾困而益之以饮啖，于是中气滞塞，清不能升，浊不能降，清浊二气，不能各归其部，反混入食物滓秽之内，由胃腑而转入肠中，膀胱之气化，尚能空洞无碍乎？犹幸滑甘善走，油腻能润，大肠传导一支犹未闭塞而成胀。然而清气、浊气、脾宫下陷之气与下焦自有之气，并归一处，正如群殴众斗，纽结成块，推之不解，排之不分，济泌别汁之关，愈壅而愈窒矣。吾知利小便之药不可复用，决而归之大便，又恐已陷之脾气，随之俱亡。谛思其间，惟释围解纷一法，宣举脾阳，返之中宫，开提清气，归之上部，则下焦不致壅遏，气化可以无阻，而亦不敢断其效之捷如斯也。事有过望，其谓是与？曰：气淋既是肺病，何以知满君之淋不在肺而在脾？曰：肺热淋者，其症或喘咳上气，或洒浙恶寒，亦必有浮大虚数等脉参见于寸部，经所谓上以候上也。今满君外无肺热之症，内无肺热之脉，惟两尺壅盛，浑如黄河之水，而又全见于浮部，不从气断，更何主乎？夫气，肺所司也。然肺主散布，脾主升降，脾不虚，气必不陷，气不陷，下必不壅。宽其责于肺，原知功不外假；归其政于脾，正以权在中枢。俾由脾而陷者，复由脾而举，化塞为通，全赖乎此。祛湿亦所以理脾，无二义也。特此为格外之治，非治淋之常法，姑志之以备一解。|