柳剑南，甘露医家。先天不足，有遗精肝阳等症。甲子夏，为拟熄风化湿健脾丸剂，遗泄数日一发者，减至每月二次。案云：阴亏阳旺，头痛耳鸣，甚则颊胀筋惕，健忘心悸。藏阴不足，肝阳上扰，更有遗精溲黄，清泄相火乃验。治本之法，育阴潜阳，丸方常服，并忌烦劳动风发物。大生地蛤粉炒、山药、茯苓神、磁石、牡蛎、鳔胶、丹皮、泽泻、滁菊、龟板、阿胶、砂仁、白芍、枣仁、远志、莲子、黄柏、薏仁，研，用桑椹膏温水化，泛丸如黄豆大，晒极干。每晨、下午、卧前各服四钱。交冬为定膏方。|案云：遗精虽减，肝阳犹僭，烦心则头耳喉痛颊胀，面部烘热，络隧蠕动，牵制热痛，静养则定。经云肝主筋，又云风善行而数变。动则阳升，一定之理。气血皆虚，风火入络，络隧之中，液耗失养。惟脾运不健，嗳气腹膨，遗泄频数，小溲色黄，湿热相火亦炽。夏秋健脾理湿，尚属相安，交冬湿浊退化，用药不滋其水，则风火终不得熄。拟上下分治，膏丸并进，膏则着重肝阳，丸则专治遗精。生玉竹、山药、党参、於术、茯苓、远志、砂仁、扁豆、莲肉、薏仁、泽泻、二冬、石斛、首乌、白芍、功劳、黄菊、天麻、女贞、黛蛤、丹皮、金铃子、柏子、枣仁、木瓜、磁石、生地、龟甲、珍珠母、稆豆、龙齿、牡蛎，鳖甲、淡菜、猪脊髓，水煎三次，去渣滤净，加阿胶、桑椹膏、炼白蜜、冰糖收。每服开水冲服一调羹。/|