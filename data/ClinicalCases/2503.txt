0000
马金玩乃室，年逾三稔，体强。|病名：干霍乱。|原因：痰食停滞，胸闷不食，复受暑秽，倏忽病作。|症候：心腹绞痛，欲吐不吐，欲泻不泻，面青舌强，足膝拘挛。|诊断：左手脉涩，右关滑实，脉症合参，此干霍乱症也。既因停积而壅塞府气，复受秽浊而阻逆经气，则中州扰乱，胃脘气逆，此腹痛而不吐泻等症所由作也。面青舌强者，是邪已入营，营血凝而不流之象。骤发之病，勿虑其虚，非内外急救，鲜克有济。周时内饮食米汤，切勿下咽，免致胀逆莫救。|疗法：内外兼治。以磁锋刺委中穴深青色之筋出血，以泄其毒，复用盐汤探吐，以宣其滞。得吐后，再以栀子豉汤加香附、益母草、川朴、菖阳、法夏、茯苓、生草，调气行血，解毒安中，以善其后，日服二剂。|处方：磁锋极尖锐者二枚|盐一撮放刀上用火炙透，用阴阳水和服，以鹅羽探吐。|又方：栀炭一钱五分香豉三钱制香附二钱川朴一钱菖蒲八分法夏一钱茯苓三钱益母草二钱生草五分|效果：磁锋砭后，手足遂舒。用盐汤探吐，当吐黄碧色之痰涎碗许，腹痛遂愈。三日胃能纳食，五日康健如常矣。|廉按：干霍乱病因不一，骤伤饮食者宜探吐，宿食为患者宜消导，气郁感邪者宜宣豁，暑火直侵者宜清解。前哲张三锡、郭右陶早有发明。张氏曰：“干霍乱俗名搅肠痧，急宜探吐，得吐则生，不吐则死。吐后方可理气和中，随症调治。”郭氏曰：“心胸胀闷，腹中疼痛，或如板硬，或如绳缚，或如筋吊，或如锥刺刀刲，虽痛极而不吐泻者，名干霍乱。乃邪已入营，宜以针刺出血，则毒有所泄，然后再审其因而药之。”此案内外急救，深得两家之心传？宜其应手奏功也。|