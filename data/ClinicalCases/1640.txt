0000
壬午仲冬十一日晚，顾容斋先生邀诊令侄倩张君书常兄之恙。诊脉数疾异常，右寸关更甚，发热无汗，喘急气粗，咽喉闭塞，右耳鲜红，口唇红肿，面罩黑如漆，痰中带血，间吐纯红，日泻四、五次，粪水直喷，小便短赤，证情危险异常。容翁谓予曰：喉证有药水可保，内病如此沉重，须设法救之。予细究病情，随立方，用青萍以开汗孔，佐薄荷泄头面之火，用青蒿、前胡和解少阳甲木之火，丹皮清风逐瘀，疏泄厥阴乙木之火，佐侧柏叶凉降，并助肺金收敛之权，淡芩清其犯肺之火，生草泻火生津，元参清胃热，滑石理三焦下陷之火而利膀胱，川贝、杏仁以利肺气，云苓以和脾土。投剂后，诘朝往诊，汗出热退，喘急亦平，耳红者白矣，舌上现细碎湿黑之苔，邪已外达矣。午前容翁来，告以证象悉平。申刻又至，因见病人熟睡，以为可虑。至晚复诊，病人云：睡醒后觉身体舒畅。盖营卫不和，久已不能熟寐也。十三日早、晚两诊，十四日晚诊，知前方未服，因胃醒思食，喜进浊滞之品，证情反复，仍见发热气粗，用法施治。十五日早诊即平，自此连日皆用疏肝、清肺、养胃、降浊之药，红痰已净，二便如常，已能饱啖。至二十日，先余远迎之费君至矣。二十二日邀予同诊，阅费君第一方，与余相似，惟病人多饮药水，项下日渐肿起。费君以为火退气和，可以不成外症。予观其食饮无碍，按之则痛，乃火毒已结于皮里膜外，决其非溃脓不愈也。月杪费君去，仍服予方。至初三日，余按其肿处，痛甚而顶软，知已成脓。随书代刀散与之。病家以予决其有脓，另延外科，贴以膏药，以为三日可溃。岂意药上不及三时，而溃出之脓碗许。余随用排脓补托之品进之，敷贴之药，外科任之。予惟调其气血，得奏全功。|