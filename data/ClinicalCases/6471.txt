孙。高年上盛下虚，头眩肢麻，耳鸣舌强，值少阳司令，肝风内震，脉象浮洪，消谷善饥，便溏汗泄，皆液虚风动之咎。交夏火旺，遂口■言蹇，此风火袭络，类中显然，最防倾仆痰涌。又午刻火升，头汗身热，其由来则本阴不交阳，无攻风劫痰之理。治以水涵木，兼摄虚阳。熟地五钱、五味子五分、麦冬钱半、茯神三钱、牡蛎醋煅研三钱、甘菊炒钱半、鲜石斛三钱、白芍二钱、川贝母钱半、丹皮一钱、阿胶水化二钱。三服诸症悉退，脉渐平，惟夜卧少安帖，此肝虚而魂失静镇也。原剂中加龙骨煅七分，接服无间。另订膏方，即用前味加洋参、萸肉、莲实、桑枝取嫩者，熬膏收贮，窨退火气，每服五钱。能加意调摄，可望加春。|