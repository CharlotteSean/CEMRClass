浙藩龙仁陔方伯锡庆，莅任后事必躬亲，劳神太过，因得不寐便■之症，医历多人，迄无效验。其性情卞急，医者论病拟方鲜蒙许可。予适供差储署，方伯闻而召诊，相与讨论病源。以三部脉来弦细而数，按之少神，断为肝伤于谋虑不决，脾伤于劳倦多思。谋虑不决则生火生痰，遂致神情惝恍，临事多疑，阳不交阴而不寐，气不化液而便艰，此病情之大概也。方伯闻予所论，深以为然，遂屏左右而告曰：我病另有原因，乃鸦片烟瘾也。予之吸烟甚秘，不令人知。昔佐甘肃左文襄幕管理粮台，因事繁，有劝我稍吸鸦片以提精神，初吸甚效，久亦不灵。既而简放福建盐道，恐玷官箴，始深恶而痛绝之，辄购戒烟丸以代，瘾不复作，毫无所苦，乃倍啖之，积日既久，丸药甫停，百病峰起，精神大惫，不得已重吸鸦片，始知市中之戒烟丸实烟灰杂补药而成者，夙瘾未除，新瘾增大，悔已无及，欲戒不能。今任藩司为僚属表率，岂宜再吸，决计戒此，拚死不变此志，此一因也；操劳谋虑多思，又一因也。既烦诊治，敢以情告。予曰：重任在身，节劳不能势也，鄙意烟请缓戒，病宜先治，庶药饵调理易于见功。方伯执意不从，乃为订归脾汤及十味温胆等法投之，夜寐较安，胃纳较益，惟便■不畅，传送艰难，以景岳济川煎及沉香、苁蓉、麻仁等润以通之。适有以西医荐者，内服药水，外用蓖麻油用水管射入肛门，一导而大便立通，再导而腹中空快。由是信之益深，日日以蓖麻油导之，视为良法，取快一时。从此，肠中之津液日以亡，腹中之元气日以泄，形益加瘦，神益加惫，未数日而卒然脱矣。按：是病虽淹缠，未必即死，倘以中国王道之法缓缓调治，虽不即愈尚可支持，断不致死期若是之速。夫人身一部天然机器，升之、降之、出之、纳之、表之、里之、左之、右之全主宰乎元气。今日以油水打入肠中涤其粪垢，元气之泄、津液之耗置而不问，殊不知肠中糟粕由胃转输而下，由命火腐化而成。今不待其转输腐化，日日从下导之，是直坏其天然之机器而以物力代之，有形之糟粕虽去，无形之元气亦随之而去，焉有不猝然而脱之理。世之好以西法导大便者，可不引为前车之鉴耶？|