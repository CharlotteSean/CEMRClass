邵子易兄令眷，年四十外，形盛多痰，素有头风呕吐之病，每发一、二日即愈，畏药不医，习以为常。二月间感寒，头痛呕吐，视为旧疾，因循一月，并不服药。渐致周身浮肿，咳喘不能卧，呕吐不能食，已五日矣。方请医治，切脉至骨，微细如丝，似有如无，外证则头疼身痛，项强肤肿，足冷过膝，咳喘不能卧，滴水不能下咽，沉寒痼冷，证皆危笃，必须小青龙汤，方能解表里之寒水。但苦药不能下咽，先以半硫丸一钱，通其膈上之寒痰，继以麻黄、桂枝、细辛、附子、干姜、半夏、茯苓、吴萸，煎剂与服。初剂尚吐出不存，又进半硫丸一钱，次剂方纳。如斯三日，虽小有汗，足微温，而脉不起，全不能卧，寒水之势不退。余辞之，令其另请高明。有一浙医视为湿热，用木通、灯草、腹皮为君，幸病家粗知药性，不令与尝。专任于余，改用生附子，十剂至四，五日，通身得汗，喘咳始宁，方得平卧，频频小便而下体水消，非此大剂，何能化此坚冰。后用理中桂苓加人参，匝月方健。询彼家仆人，乃平素贪凉食冷所致。若此证属脾肾虚寒，则不可治矣。|