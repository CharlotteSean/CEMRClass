0006
某。年未三十，春间咳嗽见血，愈后肚腹板硬，时或作胀。梦遗心悸，头重而眩。腰酸，两足乏力，行欲倾跌。形丰面白，脉两寸浮大，关尺沉弦。乃阴虚夹湿之体，初因感寒咳嗽，嗣因见血投凉，常饵龟胶六味，阴腻太过，中阳郁遏，湿痰聚中，脾受湿而阳虚，胃受湿而阴盛，清不能升，浊不能降，肝木失于温养，不能遂其疏泄之性，以致横行冲激，升于上则头眩心悸；克于下则精关不固；乘于脾则胸腹作胀。拟温中化湿，扶土泄木之法。|干姜桂枝白术半夏陈皮茯苓炙草白菱藜白芍|二诊：服二剂，稍觉轻减，两寸浮大之象稍平，头重而下体飘动感，原方加附子八分。|三诊：服三剂，头重较好，下部亦觉有力，腹胀亦稍轻。原方加小茴香、青皮。|四诊：恙已大退，下部尚觉少力。原方去蒺藜、桂枝，加当归、杜仲、红枣。|五诊：头重已好，脚下亦实，胸腹亦愈六七，遗精未萌。觉咽痛，痰夹血丝而脉来旺，受煤火之故。|原方干姜炒黑，加白芍、丹参。|