0601
郑氏子，痢疾已愈，每夜遗矢于床，理脾之药不应。此久痢阴亏也。与六味地黄汤亦不应。或仍欲补脾，予曰：“魄门不固，阴虽得养而不能摄。”乃加赤石脂、禹余粮二味于地黄汤中，二服而效。予专主养阴者，见其善食故也。张氏子，三岁；黄氏子，五岁。痢疾，热不退，脉数大，食入则呕，甚致不食亦呕，呕出长虫，痢下长虫。初用治痢饮，续用参连饮、石莲饮。病家遍求单方，无一效者。七、八日呕、汗而脱。一时，热痢呕渴者皆凶，独渔梁姚氏子，日近百度，亦发热、呕渴、痢下长虫。予用葛根一钱，黄连、黄芩、橘皮各五分，熟石膏五钱，乌梅一个，陈米百粒。一服而呕止，热退，度数亦减。二服，食进由渐而全。|予用此方，有谓石膏不可用者，有谓乌梅不可用者，予皆听之。幸得病家信任，一经取效，群言息矣。|