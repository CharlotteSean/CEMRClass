李君，年二十余岁，住湘乡。|病名：热结膀胱。|原因：先患外感热病，诸医杂治，症屡变，医者却走，其父不远数十里踵门求诊。|症候：面色微黄，少腹满胀，身无寒热，坐片刻，即怒目注人，手拳紧握伸张，如欲击人状，有顷即止，嗣复如初。|诊断：脉沉涩，舌苔黄暗，底面露鲜红色。诊毕，主人促疏方，并询病因。答曰：病已入血分，前医但知用气分药，宜其不效。内经云：血在上善忘，血在下如狂。此症即伤寒论热结膀胱，其人如狂也。|疗法：当用桃仁承气汤，速通其瘀。|处方：光桃仁三钱生锦纹三钱，酒洗元明粉二钱，分冲紫瑶桂五分清炙草七分|效果：一剂知，二剂已。嗣以逍遥散加丹、栀、生地，调理而安。|说明：伤寒论云：“太阳病不解，热结膀胱，其人如狂，血自下，下者愈。”按热结膀胱，即热入血室之变文。以血室与膀胱相连也。其曰“其人如狂”者，即包括小柴胡症谵语妄见在内。又曰：“外解已但少腹急结者，桃仁承气汤主之。”所谓急结，即兼有抵当汤症之硬满在内。病变不一，古文简略，读者当扼定病源，即其常以通其变，断不可死于句下，所谓知其要者，一言而终，不知其要，流散无穷也。|廉按：膀胱在小腹之间，近血海之所，膀胱有津液而无血，而与胞中之血海相连，热干之，阴不胜阳，则动胞中之血，血结为死魄，魄乱其魂，是以如狂也。此案方用桃仁承气汤，桃得阳春之生气，其仁微苦而涌泄，为行血之缓药。得大黄以推陈致新，得芒硝以清热消瘀，得甘草以主持于中，俾诸药遂其左宜右有之势。佐以肉桂者，辛能行气，气行而血乃行也。惟舒驰远谓膀胱蓄血，与大肠蓄血有别，血蓄膀胱者，少腹鞭满、小便自利，大肠蓄血者，屎虽鞭而大便反易，其色必黑。桃仁承气，为大肠蓄血者宜之。若太阳蓄血，乃为热结膀胱，其去路自应趋前阴而出，当用红花、小蓟、生地、归尾、万年霜之类，加入五苓散中，从小便以逐其邪，庶几有当。其言亦颇有理，后之遇此症者，对症酌用可也。|