秦冬泉妻，西门外。向有肺痰咳喘，怀妊后略好。丁巳五月生男，恶露不畅。五朝食糯米饭，其夫斥之则大忿，迨晚寒热，恶露更少。北郭王君用回生丹等，不应。迨六月十一日延诊，脉数，苔白。视其面瘦，咳喘大盛，痰韧成碗。鼻窍扇动，亦为败征。审其病因，暑热开窗，产时手不停扇，暑邪挟风可知。少腹曾大痛，下瘀不多，因气而血滞，亦为血瘀。产后喘盛有自汗，防变。初拟炒荆芥、杏仁、蒲黄、旋复、荷叶、泽兰、川贝母、赭石、郁金、香附、乌药、蓬术、玄胡、五灵脂。另西血珀、伽楠香、没药、血竭，研末服。复诊：瘀略行，喘略减，惟汗犹自泄。前方去荆芥、杏仁、香附、蓬术、泽兰，加蛤壳、桂枝汤炒地骨皮、丹参、两头尖。药末去血竭、没药，加猴枣，清其热痰。热大轻，痰喘骤定。三诊：鼻扇、气逆、涌痰均止，腹痛退，尚板滞，胸中不舒，自汗肤冷，便泄力乏。脉转虚微，苔浊化，舌淡红。气滞不清，元阴大虚矣。拟东洋参、野于术、冬虫夏草、桂枝汤炒地骨皮、白芍、淮小麦、茯苓神、米炒麦冬、五味子、煨木香、楂炭、炒枣仁、杞子等。渐觉脉振卓，汗泄止，力复原而安。/|