空芤者失血，一定不易之脉也，故上手即知其血崩。失血者阴虚，故热，医见其热，投以苦寒冀热退身凉，岂知苦以益燥，愈燥血愈枯，不死不止。尝见医吐血者，专以黄连等泻热，始服而膈间一快，再服而食减，三服而咳嗽作，另延彼善于此者调治，又专用六味地黄汤，或加知柏，或加桂附，亦始服而小效，常服而嗽增，日吐白痰，肌肤瘦削，变为劳怯，每年因此而死者，不可胜数。老叟乡下昏愚，那解读书？大约略识数字，见医可博饭，从事于兹，胸中只有《医方捷径》，《一盘珠》《医方便览》等书，即称知医，村民有病，东延西请，随手杂凑，头疼治头，脚疼治脚，幸而获效，放胆为之，活至七十余。治过数千人，想亦造孽无穷矣，为之婿者，爱钱如命，以小人腹度君子，不以利诱，其心不动，且视此道不尊也；假厚求以令彼服吾药，乃可奏技，王良诡遇，亦苦极矣，宜请复后仍请辞也。|