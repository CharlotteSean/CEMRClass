0004
马子扬，吾亲戚也。家贫病重，吾往视之，见其面色黄黑，身冷肌消，舌肥胖胀大，日间知人事而口不能言，舌苔厚腻满布，二便不通，囊已上缩，至黄昏则寒颤转筋，人事昏沉，至亥子时则烦躁狂叫，手足躁扰，至寅卯时则安卧无声，神思疲惫，饮食不进，口亦不渴，据云病如此重已三日矣。诊其脉，两关弦紧，两寸尺微弱，不甚应指，前医以舌卷囊缩为厥阴温邪，用犀角、羚羊角等药矣，抑知此症全因误治而然也。其先本时邪中之寒湿证，服凉药太多，损脾之阳，滞胃之气，证变阴寒。阳明主润宗筋，今阳明无主则宗筋不润而短缩，故肾囊缩入腹内，与厥阴之囊缩迥异。脾之脉络舌本，今脾阳大败，浊阴上犯，循脾脉而上萦舌本，故舌本胀大而不能言，与厥阴之舌短舌必缩小者迥异，阴邪弥满，阳气不行，至日落则阴气用事，故神昏寒战，至亥子时则阴阳剥复，故烦躁不安，至寅卯时则阳复用事，便向安矣。与温证又异。为用附子、苍术各三钱，白术五钱、干姜、厚朴、当归各二钱，草果仁、白芷、川芎各一钱、党参三钱，为一剂与服，连进两帖，神清便解，身温能言，夜能安寝，诸症俱退，而病家轻信人言，请王名医调治，用药不当，延宕半年，浊邪闭窍，致神痴耳聋，如废人矣。吾等虽无居功之意，然信任不坚，自误其事，良可恨也。故时医可为，名医不可为，诚哉是言。|