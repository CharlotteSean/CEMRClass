李姓妇年逾四旬，素患血崩症。遇劳则发，思虑恼怒亦发。每发时，予皆以养阴止血之法奏效。壬子正月，病大剧，下血成斗。头晕心悸，奄奄一息，两脉虚弱，面色无华。盖失血过多，势将脱矣。因师魏柳洲治宋申甫室人之法，用熟地黄八钱，枸杞子五钱，阿胶四钱，枣仁四钱，潞党参三钱。作一煎剂，一日服尽。服后心悸稍定，血下亦稍缓。接服三剂而血止。复以此方加麦冬、柏子仁等作膏剂，常服而痊。/|