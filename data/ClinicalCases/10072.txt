吴壬波上舍，年三十余，体丰面白，性和气平，向年曾患阳缩，心常恐惧，今虽无恙，属诊脉立案，为预防之计，亦卫生之道也。诊得尺寸脉皆虚濡，关脉大而微紧，是为真阳衰乏，内寒凝结之象。据述每一用心思索，必冷精自遗；遇道途稍险，则惕然畏怖；稍将息失宜及犯房事，则头晕目眩，此皆属阳虚痼冷之为病矣，最防阳脱，亟宜及早图治。立法温补下元，健养心脾，祛阴寒固真阳，使阳气得复阴寒自除，而斯疾必愈。|人参于术炒姜鹿茸附子丁香肉桂固脂远志白蔻洋硫磺久制炙草|此回阳返本法，能治阳脱阴痿及急阴证，手足冷指甲青，少腹痛囊缩等症，屡有神效。|按痼冷者，谓痼久而冷也。痼者固也，冷者寒之甚也。人之禀受不同，亦或将理失宜，遂致偏废而成痼冷之证。其病多由真阳虚弱，胃气不实，复啖生冷冰雪诸寒之物，或坐卧阴冷久湿之地，侵夺阳气，以致脏腑久痼而冷。其为病也，或手足厥冷、或腹中久痛溏泄无度，或腰腿久痛如坐水中，或阴痿不举，冷精自遗，或外肾抽缩，面黑脱阳，或久呕逆不进饮食，或自汗战栗，大腑洞泻，或小便频数，余沥不禁，此皆痼冷之为病也。/|