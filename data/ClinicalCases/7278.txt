0006
杨家院子成姓女年十六岁，初时形寒身热，两手无力。延医服药，迄未得效。其舅略谙医理，按其脉见歇止。曰：“是病者所大忌。”乃嘱莅寓就诊，谓：“此人外貌虽好，脉象已变，请细察之。”余切其脉，果如所言，重按良久，则犹未尽然。揆之诸证，必为痰食中阻，以有形之物阻碍气化，故有时沉伏，宛如歇止。法宜从通降导滞入手。偕来者咸谓：“脉既如此，攻克之剂恐非所当，似宜进以补益。”余力辟之，曰：“六腑以通为补，证以舌根垢腻，胸闷便闭，两手痠痛，无一非中脘停滞积痰之症，补之适足增其病耳。付以会皮、半夏、枳壳、青皮、槟榔、莱菔子、全瓜蒌元明粉同打一剂而宿垢畅下，并无自汗肢冷之虚波。翌晨诊之，脉转显达，两手亦能举动。继即疏运互进，原复如常。夫脉见歇止，尚非仅出于痰食病也。即妇人怀孕，亦间见斯脉，皆无妨碍。周慎齐脉法：凡杂病、伤寒、老人见歇止者，俱将愈之兆。惟吐而歇止者死。|