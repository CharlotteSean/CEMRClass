0000
陶姓，年七十外，王鸿轩先生之母舅也。正月初，水泻无度，神愦不能起立，诊脉空大。是伤寒直中太阴，以附子理中而愈。|香粉巷俞策兄，十一月，渠店伙屠越兄邀诊。身热、舌黄、喉干、舌干、齿浮、脉浮大，患经五六日，予知为阳明症。甫诊毕，其家已延以伤寒名者至，尔时戚友趋拥入诊，开小柴胡杂以消导。盖此人只有小柴胡、达原、小承气，不论四时六气，舌苔有无黄白皆比。其新人耳目者，枳壳、枳实、麻子仁、大黄、滚痰丸、厚朴、神曲、五谷虫、蒌仁出入加减而已。予因言：此属阳明胃经，当用葛根汤。对曰：不特阳明，连太阳亦有。于方末加葛根一钱五分。予不觉喷饭。次日则用蒌仁、枳壳。十二三日，病不去，乃邀予治。其阳明经仍在，不传府，为疏葛根汤两剂，身即凉。|