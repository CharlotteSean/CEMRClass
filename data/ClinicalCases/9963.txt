0109
曾治同庚廪生三兰香，素好勤学，四鼓犹未卧。忽自汗梦遗，瞑目即泄，乃翁求治。予曰：“此因勤劳，三阴受伤。”遂与补中益气汤合六味地黄汤，煎服四剂而梦遗少，精神稍舒。乃依仲景法，用芡实八两，怀山、生枣仁各十两，建莲子心中棣芽五钱焙干，和前药为末，米汤打为丸，梧子大，滚水送五钱，日二服。此方平淡之中有至理存焉。盖心一动而精即遗，乃心虚之故，而玉关不闭也。方中山药补肾而生精，芡实生精而去湿，生枣仁清心而益心包之火，莲子心尤能清心而气下通于肾，使心肾相交，闭玉关之圣药。谁知莲子之妙，全在心。俗医弃置不敢用，良由所见不广耳。妙哉斯论，乃载在大乘莲花经内，医道所以须通竺典。生枣仁正安其不睡，始能不泄，妙在与山药同用，又安其能睡而不泄。|治梦遗成劳者，每小便桶内起泡盈桶，此肾水衰涸也。以红鸡冠花为末，用温酒调服三钱而愈。|余尝闻士子读书辛劳，最宜节欲。盖劳心而妄想，又不节欲，则相火必动，动则肾水日耗，水耗则火炽，火炽则肺金受伤，而变为劳。轻则盗汗自汗，梦遗精滑；重则咳嗽唾痰，吐血衄血。体壮者幸遇明医，扶之即起，体弱者治之尤难。一遇庸医误投寒凉，轻者重，而重者死矣，冤哉！慧溷杏林五十年来，深知读书之苦心，洞鉴得病之情由。|