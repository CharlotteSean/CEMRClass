俞太学蔚南，嗜酒无节，病者屡矣。丁巳正月，病大剧，四末清脱，骨锋棱棱，惟腹大如瓮，坚如石，青筋暴露，脐突指许，行卧皆废，坐则仰，稍一俯首，水从口出。延予往治，谢不能。会予赴姻亲召，其居近于俞。蔚南兄苍南来拜，次日，治具招饮，不得已往，遂延诊，并请病案。乃书曰：此痰饮内停，肿胀症也。肿胀之脉宜坚大，痰饮之脉宜滑大，是脉症相同，犹为宜治。今脉细而带数，邪实正虚，药将难任，一逆也；通身俱肿，痰水四溢，是诸经分受其病，受害犹浅。今单一腹胀，脾家独受，后天根本先拨，谷养谁为转运？二逆也。具此二逆，兼之络青脐突，生死实难预定。欲于死中求生，非攻补兼施不可。夫湿气停结于内，清者为饮，浊者为痰，脏腑既满，溢于皮肤，不攻，病何由去？然脾虚不能制水，肾虚不能行水，肺热气虚，又不能布水，而后停留为肿胀，虚而攻之，是为虚虚，虽欲无危，不可得也。经曰：治水不利小便，非其治也。又曰：开鬼门，洁净腑。今元府未闭，每晨见汗，无俟复开。惟小便一支，正是邪之去路。当此之时，清肺金，培脾土，疏肾气，利小便，频补之后，兼用一攻，使清肃下行，脾阳不败，肾阴无亏，缓缓调之，庶几侥幸于万一乎？案既立，苍南以为允当，遂请疏方，兼订异日之约。曰：舍弟之病，兰馥赵君系至戚，自不得辞，但得大兄间来一视，互相参酌，足矣。予慨诺。自是两往。约一月余，大抵五六补后，攻下一次，病遂大减，■胀全无，饮食倍进，小便亦渐多，腹之坚处皆软，高处渐平。每进补药，腹中辄汨汨响动。苍南喜曰：白术、枳实，今日始能当家矣。盖每剂有白术二两、枳实一两故也。会予北归，有郝姓者，素不识，诣俞送贴脐方，言不吐不下，三日可全消。蔚南信之，询其方，生麝蓖麻子也。赵君极言不可，苍南亦力止之，而内室协赞，已偷贴矣。贴后，赵君进诊，骇问脉何以变，蔚南犹不吐。甫二日，病大坏，胀复作饮食不进，腹■坚如前，兼之面目俱肿，鼻中流血，小便癃闭。急延予治，而脉已不可为矣。苍南悔恨，谓予曰：二物之为害，如此其烈乎？子曰：蓖麻收敛太峻，毒能伤人，然其害不过吸引邪气，聚而难出耳，为祸犹浅；麝香飞场走窜，透筋入骨，脏腑经络，何所不至。令弟元气本虚，麝香循脐而入，五脏六腑之真气，俱被攻乱。夫气者，本乎阳而亲上，故胸高而肿，鼻中出血也。今即收拾乱气，引使归元，耗散之余，岂能如归？且麝香余毒在骨，势必作热，热与湿搏，气复不顺，将来变症纷纭，正难料也。苍南强恳再治，气竟复降，腹亦微软，日食虽少，小便渐顺，然自是殊不受补矣。强调二十余日，遂辞归。而蔚南之病，亦无万分之一矣。|