0503
月翁令爱患齿衄，药用生地、丹皮、赤芍、连翘、石膏、升麻之属，衄反甚。予于方内，除升麻加犀角，一服即止。翁问曰：“古人治血证，用犀角地黄汤。云：无犀角代以升麻，盖升麻能引诸药入阳明也。今服之不效，岂古方不足信欤？”予曰：“朱二允有言：升麻性升，犀角性降，用犀角止血，乃借其下降之气，清心肝之火，使血下行归经耳。倘误用升麻，血随气升，不愈涌出不止乎，古方未可尽泥也。”翁又问：“入阳明，清胃热，药品尚多，惟犀角与齿衄相宜者，得无齿属上部，角长于头，本乎天者亲上之义耶？”予曰：“不宁惟是，人之上齿属足阳明。礼云：戴角者，无上齿。阳明之血脉，上贯于角，齿衄用之辄应者，职是故也。”|