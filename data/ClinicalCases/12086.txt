武林丁松翁三世兄，患风热喉痈。初起觉微寒，旋即发热，阅三日，喉关之内，小舌两旁，如有物梗塞。至五、六日，脓成痛甚。始悉喉内两旁双发喉痈。先延他医治之，处以辛凉疏风轻剂，至七、八日乃召余诊。脉之寸关二部浮数，两尺虚软无力。证属风热上壅，先以清火解毒为主。幸前方无误，脉象清爽，证虽危而可安，但勿求速效，走入岐路，致增跋涉尔。松翁深以为然，乃用羚羊、石膏、知母、银花、僵蚕、薄荷、竹茹、青黛、山栀等，清化上焦之风热，大便闭结则用大黄、芩、连、元明粉等以通利之。吹以消肿解毒拔脓之药。至二十余日脓腐未尽，人益困惫，举家惶惑，乃用斑蝥等外治之药，欲提其毒从外而出。余至，急令揭去，甘草汤洗之，诚以脓腐已化，断无外提之理，徒使毒气散漫，迁延难愈。至二十余日脓腐方尽，脉亦平静而肿痛依然。方信余言不谬也。乃用生甘草六钱，生绿豆一盏煎汤。再加化毒清火养阴之药。次日肿痛果瘥。后以养胃安神之剂，出入加减，月余始瘥。|