冯童，夹城里。素体羸瘦。戊午六月诊：身热甚炽，肢痉，气升鼻动，神糊，纤毫无汗。脉细伏，舌红。按腹坚痛。询悉病前与他孩池中冷浴，出即寒战，渐致身热，饭食亦未节。论所见凶象，已属棘手，然治病必求其本，清暑宜兼撤其表寒也。栀、豉、枳实、辰滑石、香薷、郁金、晚蚕沙、生薏仁、通草、兜铃、枇杷叶、荷叶梗、浮萍草。另用太乙丹、菖蒲研冲。外治法：苍术、薄菏、桑叶、浮萍、艾叶、葱、姜，煎沸，手中蘸揩胸背四肢等处。避风进药，遂得畅汗。复诊：手痉鼻扇神昏均退，脉数转爽，热势退轻。原方加减。外用栀子仁、莱菔子、皮硝、白酒糟、飞罗面、鸡子白、葱须捣，敷脐上。便亦即解，热退而愈。|