壬寅夏，（某）感受暑湿，误投温散，以致谵语神昏，势濒于危。而肛前囊后之间，溃出腥脓，疮口深大。疡科以为悬痈也。敷治罔效。孟英诊曰：悬痈乃损怯症，成之以渐，今病来迅速，腥秽异常，是身中久蕴厚味湿热之毒，挟外受之暑邪，无所宣泄，下注而为此症，切勿敷药，以遏其外走之势。但舌强而紫赤，脉细而滑数，客邪炽盛，伏热蕴隆，阴分甚亏，深虞津涸。先予清营之剂，三投而神气渐清，次以凉润阳明，便畅而热蠲脓净，改用甘柔滋养，月余溃处肌平。善后参入参、芪，竟得康强如昔。|