0503
病者：族婶夏孺人，年近五旬。|病因：形体清瘦，屡患牙痛。|症候：不红不肿，时恶寒足冷。|诊断：医与六味地黄汤不效，后用十全大补膏，重加熟地，服之痛加剧，日夜不止。愚诊六脉沉弱，谓之曰，此虚寒牙痛也。|疗法：治宜温补。|处方：车前子五钱，准牛夕、故纸、泽泻、干姜各三钱，小茴、边桂各二钱，青盐少许。|效果：一剂而安。|理论：牙者骨之余，肾之所属也，牙龈属脾，颊又阳明经过之地，故牙痛多龈肿连于外颊，阴病而及于阳也，牙痛属虚寒者十七八，属实热者无二三。古今治牙痛无善法，每每药用寒凉，愈清火而肿痛愈甚者，皆未知此症之由来也。盖人之中年，元阳既亏，肾阴不固，多病牙痛。其不红不肿者虚寒也。微红微肿者，亦阳虚也。市医不知，往往用寒凉苦甘以清其火，外复敷以田螺朝脑，或食皮蛋海带丝大凉之物，希图缓一时之痛，以寒治寒，是犹为贼立帜，故牙痛每每延至一二月，变成面颊肿大，硬如铁石，甚至口不能开，喉生癣疮，种种现象，皆阴寒内结，阳气衰微之候，不可因喉生癣疮，而遂疑为热毒。脸之肿大，遂断为火邪也。如此者即用理中汤，加车前、淮夕以引浊邪下降。庶清阳不为浊阴蒙蔽也。愚遇此症三十年获愈甚多，无不以理中汤加淮夕、车前而见功也。可称此症之一得矣。|牙痛须辨明寒热虚实，大抵老年多虚寒，幼年多实热，痛而久者多虚寒，痛而暂者多实热。初不肿而后渐肿，或初痛甚而后沉没反痛轻者，此阳为阴翳。皆误服寒凉之咎也。又必证之于脉，脉浮大属实热也。脉沉细属虚寒也。种种病源，皆赖医者之化裁，不可忽也。|方论：此方以补真阳降浊阴为主治，故以边桂、干姜、故纸补命门之火而暖下焦。下焦暖则火有归宿。再以车前、牛夕、泽泻、青盐导之下降。小茴以化之，则火下行而牙痛止矣。|附外治法：若痛剧不可忍耐者，即用蒜泥散外敷。其法用雄黄、大蒜合捣如泥敷患处，或用人中白合大蒜同捣敷亦可。一法用轻粉同大蒜捣敷，则内面之痛，引于皮面，皮面即起大泡，刺破水出即愈。但其愈后所敷之处，必有黑瘢数月不变耳。一法以雄黄大蒜同捣，纳经枢穴上，以布包之，俟起泡牙痛自轻。经枢穴在尺上一指许。一法用热水洗脚后，以吴萸、附子合大蒜捣，纳涌泉穴布包，睡一夜其痛即止。|