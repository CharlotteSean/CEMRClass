汪逊泉者，余之亲家也，年方壮，因暑受寒，身热无汗者旬日。请周易堂先生治之，用升、葛、石膏，凉解宣汗法。服药一时许，适陶子麟之兄子坚至，诊其脉浮，而心烦汗多。乃治以安神敛汗止烦法，用生枣仁至八钱之多，服之，汗频止，烦稍退。至黄昏，复烦甚热甚。其家再用周易堂之方药二煎与服，服后战栗大汗，席上如积水，而加气喘，形如脱，举家惶恐。及夜半，汪亲长盲人德叔，摸索而来，请我父亲诊，余随待往。至则合家慌乱，堂上列双炬如迎神状，众皆仆仆起拜。病房中屋小人多，灯火六七，病人仰卧，汗出如浴，喘息不能言语。床内一人掌灯，床沿一人持烛，帐钩上双列灯笼，亦荧荧然，病者喘促不堪。我父诊其脉，复使我诊。余曰：“无妨也，此汗须待天明乃可止。”我父不信，再诊三诊，我亦从之。我父问余如何治法？余曰：“此时不能进药，补敛则留邪难去，清泄则亡阳就脱，若进以轻淡之方，又徒乱正气，可不药也。”其家必欲立方。余曰无须，有一法，望从之。众曰诺。乃使其房中灭火六，留一灯，移之远，侍病者皆退，留其二，静听，如呼吸调匀，则无事矣。或询其故？余曰：“今伏天暑甚，人众火明，气候尤热，热逼汗，汗多亡阳，理势然也。”再三嘱之而去。途中，我父谓余曰：“此脱汗也，鼻煤起矣，何以生？”余曰：“此非煤，是开关散之黑，手抹可去，脉已柔和，理不应死。”明晨德叔送谢仪来，且曰今已平复矣。|