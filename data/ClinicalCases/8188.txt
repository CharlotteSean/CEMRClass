0006
同里黄和叔君，好学士也。夏五暑热炎蒸，正天地大气泄越时（天地气机泄越，人身气机亦应之），月之廿四，倚窗桃灯勤诵，（劳伤心阳，亦暗吸肾阴），初交亥，忽吐血碗许。群季皆通医理。廿五早自订四生丸服。交亥见如前，且增恶寒。廿六自转用甘草干姜汤加味进，炙草、炮姜、五味各钱半，白术、防党各三钱（方佳，但欠镇摄）。交亥仍见血如初，惟恶寒略减。廿七延医某治，某称转方佳，独嫌五味收敛（怪论，真气泄越，理合收摄），原方减此，加当归更妥。是晚亥血来滋甚（归辛动上升，无五味以敛之，地以滋之，龟附以镇导之，故滋甚）。廿八邀余诊，六脉弱，尺为甚，询足冷否，曰将交亥足渐冷，冷气上少腹（肝位，肝藏血），则气喘（气呼出心肺，吸入肾肝，肝肾阳升，吸气艰于入，故喘），而自溢。余曰，据脉与述证，且血必见于戌亥，实肝肾病多（戌亥为至阴时，肝肾为至阴脏，故日则无恙而交亥则病作）。原真阴有亏，孤阳无隅，失守上走，血亦随之，夫阴阳互根，无阳则阴无以生，无阴亦阳无所附。法当引导其阳，兼镇育其阴，则孤阳有归，而血自安其位。方用熟地、龟板各五钱，土木参、当归、附子、炮姜各一钱五分，五味子、炙甘草各一钱。中有疑暑月吐血则用参附，且曾服归而益甚者。余曰，尺弱足冷，显是肾虚，阳不潜藏，徒滋填其阴，而不固守其阳，必难奏效。古人原有补气以摄血法，人参、附子，参附汤也，能固守肾气；当归、附子，归附汤也，能固守营气。血去已多，安得不佐温补以固守脏真？群季曰善，遂服之。廿九诊，据述昨夜戌亥血虽不来，而足冷气促仍未尽除。余仍用廿八方，去炮姜，倍用附子，加胡桃肉四钱、覆盆子二钱，以助摄纳。服三帖，复邀诊，已诸恙俱安，但夜难熟睡，拟兼理心营，廿九方去龟板、附子、胡桃、覆盆，加杞子三钱、茯神、枣仁各二钱，麦冬一钱，炙草、五味改用四分。连服数帖，后参入杜仲、黄芪、防党、白术、鹿茸，因脉症加减，而调养复元。|