一市人，妇瘦夫健。妇每孕必咳唾如痨，百治不愈；比产，不药自愈。计生十一男三女。|按：医妇女，难于医男子；尤难者，孕证也。当结胎之际，或因妇之禀赋有异，或因天时寒暖非常，或因境遇顺逆不同；乘此结孕，有如常者，有变异者，其证多端，难拘一定。苟不加察，误作常病，轻者药证不应，重则受药害矣。须于临证时，勿论病见何状，但问得平昔经期无差，今及期而经止，或在一期而止，或至二期、三期皆止，又诊得右尺、左寸较强，余脉平平，则知为孕证矣。其状无定，皆非病也，安胎而已。间有一二脉证相符，若右尺、左寸脉略强者，亦须防其是孕，不可径作病治。总之，见为经止之后，勿论何证，每立方禁用伤胎之药，常用保胎、固气、固血之药，而不用破气、破血之药乃妥。|