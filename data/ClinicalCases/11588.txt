0304
孙氏女，青山湾。乙卯四月寒热夜甚，神识不清，谵语恚怒。脉数而滞，舌红苔黄。询知少腹作痛，适值经行甚少。温邪内蕴，有热入血室之征。疏方豆卷、青蒿、荆芥、苏梗、泽兰、丹参、木通、山栀、泽泻、大腹皮、益母、楂炭、郁金。复诊：热仍暮炽，经行仍少，神情依然，夜则谵语，苔黄口苦。加干漆炒川连、玄胡。另用血珀、辰砂、郁金，研末，热昏时冲服。热轻神清后，虽略有起伏，不浃旬而安。此方川连用干漆炒，张路玉常用之。雷少逸云：“热入血室，其左脉必盛。”按如右脉盛，涎潮喘急昏糊，有先化其痰、后治其血结者；与经适断而邪乃乘虚，以及热邪传营迫血妄行，致经未当期而至者，二证治法迥异。|