0302
吴。古人造字，以义成文，二火加疾为痰。可见痰之为物，非火不生，痰能为患，故治痰先治火，求本之道也。今呕哕痰多，成盆盈盏，脉数而滑，舌绛而剥，彻夜不寐，面色光红，无非痰火上逆之征。丹溪云：上升之火，皆从肝出。妇女经事既停，肝热必盛，姑从凉肝降逆一法，以治痰呕之源。|姜川连黄芩瓜蒌皮半夏川贝玄胡旋覆花竹黄杏仁黛蛤散|二诊：服药后痰火少平，仍然舌红苔剥，大便匝月不行，欲思通腑泄热，尤恐有碍胎元，姑仍昨议，再得转机，方有把握。|前方去半夏竹黄加火麻仁山栀|雪羹汤代水|三诊：肝火痰呕居然平静，大便未行，舌苔未化，前次小效，不过得凉降之药，痰火未敢肆行无忌耳。究竟肝胃两经之郁热未清，故尚口渴喜凉，夜不安寐也。今锋锐已挫，勿以小胜而忽诸。|鲜石斛川连生草木瓜枣仁麻仁蒌皮半夏旋覆花黄芩川贝姜竹茹黛蛤散|四诊：舌苔渐化，颇欲思食，胃道已得转顺之机。渴饮虽减，夜寐少安，心阳肝火退而未静。前方苦降凉润，平炎上之火，养既灼之阴，今津液已润，再参濡阴血以宁天君，仿朱砂安神意。|生地辰拌川连麻仁半夏黄芩川贝麦冬旋覆花枣仁玄参生草竹茹枇杷叶|