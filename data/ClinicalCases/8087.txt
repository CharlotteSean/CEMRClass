0006
陈省三母，许君研农之叔岳。戊戌秋曾经咯血，止后咳则常恋，痰腥而浓。己亥三月九日，因气忿复吐血成碗，研农治以清瘀平肝而暂止。复发则愈甚，每至气升则咳血并来，喉间轰热。十五日晚，手足曾微痉。十六日血吐愈多，心跃怕烦，掌中汗出，舌指并有震意。迨暮，许君邀往诊视。述知过翰起以为肺血，用鲜生地等；王君子柳知其为肝血，用玄精石，龙、牡、龟甲心等。余亦以为肝血。众不信，使以水验血之浮沉，则沉著于下。吐在脚炉之血凝积浓厚，赤而且多。症势危甚。脉弦急不敛，舌红苔少。勉用淡秋石、醋炒当归炭、青蛤散、乳汁磨沉香、丹皮、玄精石、女贞子、旱莲草、盐水煅牡蛎等。翌晨许子来云：“服药血未大吐，但痰中尚带血丝。”|复诊：脉较静，心跃、怕烦、手震皆减，嗽略少，尚有头晕火升。因谓之曰：“血去甚多，复元甚难，首宜戒忿，复发难瘳。”药宜滋潜为主。阿胶、冬虫夏草、杞子、白芍、青铅、牛膝炭、麦冬、山药、女贞、旱莲、牡蛎。另八仙长寿丸汤下。有其戚陶君孝箴来诊，谓轰热是热势起伏，用川连、郁金、山栀、茅根等味。以血为肺胃所出者。省三以某方有效在前，未服其方。噫！血已验，症已轻，而犹持异议，足为寒心。|三诊：血已全止，诸证均退。惟起坐头晕，口燥作麻，下午火升。予谓血与嗽皆肝火冲激而来，故药用镇潜而效。今仍宜镇潜养阴，以防复吐，前方增损。嘱延王君调理，予遄往申寓。闻延至翌年而殇。|