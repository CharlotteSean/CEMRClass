0006
张汉槎便血数年，面色无华，形神憔悴，诸医用侧柏、槐花等，不效，乞先生诊之。脉细弱无神，先生曰：“此血液太亏，气亦因之而伤，肝脾无统摄之权，目眩心跳，足肿不寐，诸恙蜂起。先拟益气养血，培土敛肝法：潞党参三钱，元米炒，白芍七钱，乌梅一钱，炒大生地四钱，土炒白术二钱，炒枣仁三钱，龙眼肉三个，稆豆衣三钱，盐水炒，醋炒木香八分，藕节七个，伏龙肝一两，煎汤代水，十灰丸二钱，淡盐汤下。再诊，足跗浮肿已退，便血亦减，迩日脾胃稍钝，且有湿浊，然不能过于香燥养血，只可稍让一步，再拟益气养营、健脾运中法：炒细生地四钱，生于术二钱，醋炒白芍五钱，旱莲草三钱，黑山栀三钱，炒枣仁三钱，五味子四分，醋炒木香七分，陈皮钱半，黑木耳二钱，苦参子十粒，荷叶一角，归脾丸二钱。三诊：便血已止，而大便艰难，肠液枯槁。譬如得水可以行舟，舟无水而不能行也，拟养血润燥：细生地四钱，木香三分同炒去之，火麻仁三钱，鲜苁蓉五钱，白芍五钱，生于术二钱，淮山药三钱，柏子仁三钱，元参二钱，盐水炒，煅磁石五钱，炒秫米三钱，炙乌梅四分，柿霜五分，数服而愈。|