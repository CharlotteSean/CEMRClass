同乡八石板旧友斯福庆室人，怀孕十月，偶染暑邪，口渴舌红，身热腹痛，当时不即服药，延至六、七日，腹大痛拒按。福庆自忖将产，忙催稳婆坐待三日，痛极而厥。厥后崩下血水血块以数斗计，亦色紫黑，腹顿收如平人，痛犹乍作乍止。稳婆不解，妄进血臌之说以惑之。福庆未之深信，旋叩余扉，邀诊是否血臌。随诊六脉数实有力，右关洪大而芤，干苔青紫，张口一嘘，臭秽之气弥漫一室。病者踡卧似脱命，按其小腹，冷若冰凝，以证合脉，显系胎死腹中，危险之至。若用寻常下胎套方，产妇命必不保，跋前疐后始得治法，拟十全大补汤大剂与服，方未写就，福庆急止而问曰：“素知足下于医一道究心有年，胎产腹痛未已，遽用峻补，于意云何？”余曰：“尊阃体质本属虚寒，热充表里三焦，薰蒸互中，胎受热逼，热极胎伤，而热挟胞胎污秽之气升腾于上，所以痛极而厥也，验其苔色青而少腹冷，又兼口臭，如此知其胎已朽败。据述所下之血色紫而衃，明知下焦阴寒之气。与朽败之秽浊互相感召而凝结。况其人中宫素寒，人身犹小天，暑月六阳尽出乎地上，凡阳气有余于外者，必不足于中，若不急投温补之剂，则所凝之衃从何而化？若不峻补其气血，则朽败之胎必不能送之使下。吾虽初学知理，大旨知不越此，兄其不必过于慎谨，速进汤药，毋自延误。”于是福庆命侄速去配药，服之约二时许，产妇腹痛大作，狂呼踊跃，促余再诊。刚及暗房室内，止余快退，余遂还座少顷，而福庆侄妇向余欣欣称贺曰：“先生果有先见之明，药进之后，产下一物，头青腹破，四体筋连骨脱，想在母腹中死已多日耳。”余亦不之遑答，嘱福庆即服生化汤加丹参一剂，可保无忧。旁叉一人诘余而言曰：“如热毒逼胎，而方中之肉桂辛热，不啻火上添油，用之反收奇功，此中之义还敢质之。”余乃从容示之曰：“如此证初起能用祛暑解热之品，本可母子双全其命。任其暑热散漫，不即医治，以致热伤胞胎，胎伤热犹未得出路，直待崩决而下，热随崩泄，犹譬诸伤寒热邪传里，用承气汤相仿，热得下而已除，所留者仅血液凝聚，并本然之阴寒，胶滞于子宫，又有腐朽之胞胎，横逆倒置，步位迁移，非肉桂之辛热，焉能散其寒而化其胶结也。更藉参芪归芍地术之多脂多津，以襄助之，则肉桂方能尽其长而神其技也。上古神农医药三品，义只如是。”众座称善。福庆又曰：“假如当时听信稳婆，命岂能保乎？然则善后又当如何？”余思产后百会疼痛，因虚所致，以生化汤加参芪接服五剂。按照常产调护，百会痛止，腹中疼减，药可止矣。外宜谷肉果菜，食养两致，无使过焉。百日工夫，庶克复元。福庆一切领纳，余亦窃喜，初次临证，得成侥幸之功，而红汗已透襟襦矣！|