余妪，年七十，患鼻渊病。数年来，至夜鼻流清涕益甚，鼻中窒塞，香臭不闻，频频头痛昏晕，服参、芪、术、附补剂则痛稍缓，一进疏风通窍则头痛愈甚，近又牙关松颓。按，鼻渊由风热烁脑而液下渗为病。经曰脑渗为涕。又曰胆移热于脑，辛■鼻渊。肺热甚则出涕，鼻为肺窍，肺气清则通，肺气热则塞。论此当必以疏风清热通窍之剂，乃为正治，今服辛凉药增剧，又非实证。且老人头痛昏眩，多属阳虚而致，盖头为诸阳之首也，牙关为诸风之司，下颏松颓固由肺肾气虚不能收束也。诊脉细软无力，治宜理阳益气固肾，议补中益气加附子、枸杞、沙菀、苁蓉之类，且方中有升、柴能升清降浊，与老人鼻渊合宜。若少年体壮患此，当从实治，此乃从治之义，服至十余剂而诸款皆善，令其多服久服，必臻其效。惟鼻渊老恙，难望向愈，仅堪带病延年耳。|凡证有实即有虚，不必泥定鼻渊尽是阳明火动，读此可见。寿山|