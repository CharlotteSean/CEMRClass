余因公晋省，途次资州莲池铺，在彼暂憩。因茶社人满，即在药店少坐。见一老媪来店诊脉。气喘吁吁，须臾饮茶数次，面赤气粗。其医处以温散之方，携药而去。余曰：“此媪之病，此方恐非所宜。”其人讶，曰：“阁下必能知医。”余曰：“略知皮毛。”其人虚心，即求指示。余曰：“虽未诊脉，观其外象，乃属风温之症。此病最忌温散。”渠曰：“其媪系我舍亲，已服表药两剂，其热渴俱不能退。既属知医，敢求赐一良方。”余曰：“此白虎汤症也，外加元参、麦冬、生地、花粉、连翘等味，可服二剂。”其人即照方拣药，将前方立刻换回。余即前进。嗣后折回，问及此事，渠云：“即服足下之药而愈。”并云：“从此知治温之法矣。”感甚！|