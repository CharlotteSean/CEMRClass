0304
西窑头陈妇，经来色黑久矣，渐致届期少腹必痛胀，似崩似淋，而成紫黑，且有块，兼之去年至今，便血半年，血分郁热之深可见，血燥则脏燥，故悲喜无端，似有鬼神，凡妇科血燥而郁热，则心营之有虚火不待言矣。心主易震，则肝胆相火安得不动，火焰于上则肺受克，而津气易酿痰浊，痰与瘀血为心火所引，则渐入乎厥阴包络，故现症有如此之变幻庞杂也。病之源流标本如此，从此用意，自有治法，总而言之，此脏燥夹痰症也。|鲜生地三钱白薇一钱五分五灵脂二钱川百合二钱淮小麦二钱紫草一钱黑芝麻二钱羚羊角一钱五分炙甘草四分驴皮胶二钱天竺黄二钱|又进治脏燥血郁方半月余，诸症皆退，体中颇适，近因经候之期，先觉便难，继以内热，经来仍然紫黑，自觉诸症皆动，而忽悲忽笑，不能自主。此其故，总由血分尚有郁热，深伏于冲任血室之间，届期血动则郁亦动，心主血主火，君火动则五志之火一时焰发，现症种种，几乎无脏不动也，乘其血运之时，因势而内夺之，必得郁火清，则狂澜不沸，心君泰然矣。|犀角尖七分丹皮一钱五分酒制大黄三钱紫草一钱鲜生地三钱白芍一钱五分桃仁泥一钱五分/|