0102
过铸|乡人某，面瘦而色灰白，左脐下板痛，左足屈而不伸，余曰：此小肠痈也。方用：金银花三两，茯苓、薏仁各一两，车前子五钱，刘寄奴、泽泻、甘草各三钱，生，肉桂一钱，水煎服三剂，则小便大通而愈（小孩患此减半服）。按：小肠痈初起关元穴脐下三寸，隐隐作痛，左足渐不能舒，至小便出脓，甚至脓出脐内，则难救矣。盖肠痈必须内消（无论大小肠），然火毒极盛，非杯水可救，必服大剂方能消散。是证由于肾水不足，水衰火旺，火无制则毒结成痈。银花解毒滋阴，以之为君，不致损伤正气，但不能直入小肠，须与茯苓、车前、泽泻、薏仁并用，方能引入。复加肉桂引入膀胱，俾毒由尿化。甘草性缓，寄奴性急，缓急相调，诸药无扞格之虞矣。|