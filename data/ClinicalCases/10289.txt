0300
沈右。气升呕吐，止发不常，口干内热，经事愆期，行而不多，夜不安寐，舌质红，苔薄黄。脉象左弦右涩，弦为肝旺，涩为血少。良由中怀抑塞，木郁不达，郁极化火，火性炎上，上冲则为呕吐，经所谓诸逆冲上，皆属于火是也。肝胆同宫，肝郁则清净之府岂能无动，挟胆火以上升，则气升呕逆；尤为必有之象。口干内热，可以类推矣。治肝之病，知肝传脾。肝气横逆，不得舒泄，顺乘中土，脾胃受制。胃者，二阳也。经云：二阳之病发心脾，有不得隐曲，女子不月。以心生血，脾统血，肝藏血，而细推营血之化源，实由二阳所出。经云：饮食入胃，游溢精气，上输于脾。又云：中焦受气取汁，变化而赤，是谓血。又云：营出中焦。木克土虚，中焦失其变化之功能，所生之血日少，上既不能奉生于心脾，下又无以泽灌乎冲任，经来愆期而少，已有不月之渐，一传再传，便有风消息贲之变，蚊穴溃堤，积羽折轴，岂能无虚。先哲云：肝为刚脏，非柔养不克，胃为阳土，非清通不和。拟进养血柔肝，和胃通经之法，不治心脾，而治肝胃，穷源返本之谋也。第是症属七情，人非太上，尤当怡养和悦，庶使药达病所，即奏肤功，不致缠绵为要耳。|生白芍二钱朱茯神三钱仙半夏一钱五分川石斛二钱炒枣仁三钱代赭石煅，二钱旋复花包，一钱五分银柴胡一钱青龙齿三钱广橘白一钱茺蔚子三钱丹参二钱鲜竹茹一钱五分生熟谷芽各三钱左金丸包，七分|二诊：气升呕吐未发，夜寐不安，经事行而不多，苔灰黄，按脉弦细而涩。皆由营血亏耗，肝失条达，脾失健运，胃失和降为病。昨投养血柔肝，和胃降逆，助以调经之剂，尚觉获效。仍拟逍遥合复赭二陈加减，但得木土不争，则诸恙可愈。|白归身二钱朱茯神三钱炒枣仁三钱炒竹茹一钱五分生白芍二钱仙半夏一钱五分青龙齿三钱广橘白一钱五分银柴胡八分北秫米包，三钱代赭石煅，三钱茺蔚子三钱川石斛三钱旋复花包，一钱五分青橘叶一钱五分|