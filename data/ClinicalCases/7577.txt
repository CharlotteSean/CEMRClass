人生五十始衰，过此以往，全赖随时节养，设或勤劳太过，则衰甚矣。癸已夏季，应试入都，贵大司寇来延余诊，据云去冬即有小恙，至春其恙大发，医药迭进，转重转剧，延今数月，食不甘，寐不安，面烧齿浮，尿涩便涩，心悸汗出，肢弱体疲，耳不足于听，目不足于视，语不足以音，一切精神，尤为惝恍。余切其脉，浮举似弦，沉按又微，知是血气大亏，风阳不潜所致。先用济阳熄风之剂，加补益以佐之，五官稍可用，四肢较有力矣，再用补养气血之剂，频增减以治之。心神虽不足，眠食可如常矣，余症亦就痊矣。原此症由来，因平日劳心太过，精气受戕，迨病起初，又治失其宜，所以衰赢至此。前于《虚人感冒症》，特申扶正祛邪，标本兼顾之说，盖欲主治者，遇此等虚弱证情，为之早筹全局也。至论病后摄养，要药有二，大法有三。所谓二者何？一曰鹿茸，二曰人参，盖非茸不能补督脉之精，非参不能补五脏之气。所谓三者何？一曰益，二曰复，三曰恒。益者益其正气，复者复其元精，恒者恒久而后奏功。窃见今人，有病后失于调理，终身赢弱不堪者，是气之伤也；有病未复元，即起劳役，时愈时坏，后竟无可挽回者，是精之夺也；有病愈后，急需调养，听人讹说，谓补药不宜多服，因循自误者，是功败于垂成也。惟有明理人，知精与气为吾身至宝，既亏损于前，思补救于后，当病后元气未复，除药饵外，起居必慎，饮食必调，虽累月累年，不忍或劳，非自逸也。盖养气蓄精，犹欲出其身以有为，不敢轻于尝试也，则圣贤存心养性之功也。|人生二十曰弱，弱者，血气未充之谓。当血气未充时，劳乏以致疾，怯损已成。已丑，内亲蒋丙炎，时十九岁，四月中，害目赤方愈，五月初，即应试澄江，北返，又病暑温，时而治愈，时而劳复，如是者数旬。其家疑医药无功，祷于神，服仙方，月余，病益剧，速余往视。脉细如丝而数，忽寒忽热，咳嗽喘促，口吐清涎，间有红丝，自汗腹痛，室中略行数武，汗喘即甚，痿顿不堪。其家问病可治否，余答曰：“怯损已成，姑念年少，试设法以挽回之。”用十全大补汤、生脉散、香砂六君丸等方，出入加减治之。数旬后，忽壮热不退，知是感冒外邪所致，另用紫苏煎汤冲饮，得微汗，热即退，又数旬，忽腹痛下痢，知是正气得理，邪无所容故，另加川连数分，因势利导之，痛痢即止。又数旬，因怒火上升，忽于午前，面赤神昏，两起逆冷，知是命火上泛，非引火归元不可，另以金匮肾气丸一两，分作三服，交巳刻，先用开水送下，并用火炉烘足，浮火即平。是症也，共治百数十日，症虽屡变，所药不变，随时随症，略加数味而已。居然逐次奏功，终收全效。使所见不确，施治不专，有不因循贻误者乎？迨病愈后，里中有老者见之，惊为异，踵余门，求治数十年老病，余曰：“某病所以能挽回，固由医药功，亦由年华富。盖年未弱冠谓之少，年将花甲谓之耆。少如春初草，勾萌甫达，常存生长之机；耆如秋后林，枝叶虽繁，隐寓衰残之象也。惟事亦不必以常理拘耳。尝见世之人，老而强，每胜于少而弱。是知人定亦许胜天，齐邱子曰，‘松柏之所以能凌霜者，藏正气也；美玉之所以能犯火者，蓄至精也。惟人亦然。子能藏气蓄精，即却病延年之道矣”。书一补方与之，老者乃欣然而去。|