0300
病者：族侄孀媳陈氏，年近四十岁。|病名：寒燥阴结。|原因：先患大便不利，医者予玉竹、麻仁、牛膝等药，驯至小溲难涩，久之月事亦不通，身微热，已五阅月，更数医，率用滋润破气及行血之品。一日雇舆至余馆所迎诊。|症候：大腹满胀，胸膈时痞时宽，饮食减少，困倦嗜卧。|诊断：脉沉迟而涩，舌苔湿滑而暗。心念疾本阴寒，今因误药，由气分而累及血分，气血交病，药当气血并治，方能有济。继悟气为血帅，气行则血行，毋庸多惹葛藤，倘气治而血不和，转方调血，正自易易。|疗法：单从气分斩关夺隘，疏方用大剂通脉四逆汤冷服，嘱其每日必服二剂，并用半硫丸二两，分作七日，每早食前淡姜汤送下，许以服完即愈而去。|处方：黑附块八钱川干姜五钱炙甘草三钱清童便两酒盅，冲|半硫丸方半夏一两，汤洗七次，焙干，为细末硫黄一两，明净好者，研令极细，用柳木槌子杀过|右以生姜自然汁同熬入干蒸饼末，搅和匀，入臼内杵数百下，丸如梧子大，每服十五丸至二十丸，无灰温酒或生姜汤任下，妇人醋汤下，俱空心服。|效果：嗣后不十日，遣丁来云，药完而疾愈，请善后方。即授通脉四逆加人参，令其守服十余剂。后余以他事至其家，云后方仅服十剂，即平复如常矣。族侄媳愈后，隔数日，即有邵阳周某妻，年才三十，病症大抵相同，但为日不多，药误亦少，势较轻，即上方减轻分量，授之而愈。厥后上症验案甚多，以无甚出入，不复赘云。|廉按：此案方法，与前案大同小异，惟用量较为轻减，其效力终在半硫。盖硫黄热而不燥，能疏利大肠，半夏辛下气，温开郁，三焦通而大便自利矣。惟修制此丸，必须用倭硫黄。吴鞠通曰：硫黄有三种，土黄、水黄、石黄也。入药必须用产于石者，土黄土纹，水黄直丝，色皆滞暗而臭，惟石硫黄方棱石纹，而有宝光不臭，谓之黄矾，其形大势如矾，按硫黄感日之精，聚土之液，相结而成，生于艮土者佳，艮土者少土也，其色晶莹，其气清而毒小，生于坤土者恶，坤土者老土也，秽浊之所归也，其色板滞，其气浊而毒不堪入药，只可作火药用。石黄产于外洋，来自舶上，入莱菔内煮六时则毒去。观此，则石黄即析出毒质之纯硫黄，俗称松花硫黄，即日医所谓金硫黄也。|