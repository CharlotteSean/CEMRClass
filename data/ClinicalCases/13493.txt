小儿肌肉柔脆，脏腑怯弱，最易致病，多延时日，变症错综，饮食绝而脾虚，泄泻久而肾虚，元气无根，孤阳外越，每至壮热不退，酿成慢惊，即古所称阴痫是也。治法以理中汤为主方，重则十全大补之类。己巳，余从先严至城南前横镇浩正茶室内，见有一孩置墙根窗格上，先严问儿置此何为，主人曰：“儿将死。”先严视之曰：“不死，设法与治。”越时渐苏。先严治病，奇功甚多，曾诏余曰：“医者，意也。读古人书，当师其意，以意治病，其技乃神。”丁亥十月，余又至此镇西，有潘纪福之子方三岁，病两旬余，面色痿白，大便时泄，所谓慢脾风是也。前医与以清润之味，已服过半，余曰：“此药幸未服完，若服完，恐不治矣。”因师古人治阴痫意，用理中汤加附子、砂仁为方，一服，泄止；再服，纳乳；三服，喜笑如恒，而其病若失。使执惊风之名，概用重坠之药，又或散风清火，豁痰破气，遗过将不可胜言矣。|