一日黄昏后，有张姓邀余往治，至则见病者年三十许，农人也。日中恶寒发热无汗，至日夕时，神烦志糊。切其脉细涩而数，是阳症见阴脉之凶候也。虽不渴不食，察其身难转侧。问其有痛处否？答云：“痛虽无，但身不能动。”余曰：“虽烦而未昏，惟阳症见阴脉，殊非伤寒。”使二人反其身，余以手按其背，摩挲而问曰：“有木处者尔言之。”得膊、胁、股、髀五处，皆略高耸。余曰：“此发流注，是外科病。”为其书仙方活命饮，加桂枝。嘱其家明日速请疡科诊治。后知其开刀十一处，卧床半年而愈。|