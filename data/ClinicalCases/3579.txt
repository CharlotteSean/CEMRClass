0001
祖庙巷高太太，年三十余。平素肝阳极旺而质瘦弱，患痰火气逆，每日吐痰一、两碗，喉间咯咯有声，面赤烦躁，舌苔中心赤陷无苔，脉弦细虚数，乃感受风邪，少阳木火偏旺，风得火而愈横，风火相煽，肺金受制，阳明所生之津液，被火灼而成痰，旋去旋生，是以吐之不尽。痰吐多而肾液亦伤，故内热。《素问》云：大颧发赤者，其热内连肾也。痰随气以升降，气升痰亦升。治当用釜底抽薪法，先以清火降气为主，火降、气降而痰自瘥矣。方书“治心肝之火以苦寒，治肺肾之火以咸寒”。古有成法，方用咸苦寒降法。丹皮、山栀、青黛、竹茹、竹沥、杏仁、黄连、黄芩、羚羊角、石决明、川贝母、旋复花、海浮石，加指迷茯苓丸三钱。连服三剂，气平热退，痰喘俱瘥，安卧如常。后用清肺降火化痰之药，如沙参、麦冬、石斛、竹茹、青黛、山栀、牡蛎、鳖甲、阿胶、川贝母、海石、茯苓、仙半夏、橘红、首乌、雪羹等，出入为方。调理数剂而愈。|