新昌竹潭邳丁培芬乃室。肿胀自春至夏，日甚一日，不得起床者已月余矣。迩来更加午后潮热，一得饮食即饱闷莫容，按脉两手浮弱而涩，腹如抱瓮。此正喻氏所云：“中州之地久窒四运之机，而清者不升，浊者不降，互相积聚，牢不可破”。固非寻常消肿宽胀之药所能愈。所以喻氏高出手眼，立治肿胀三法，三曰解散，意在开天户转地轴，使上下一气复天地运行之常，而闭塞可通。愚揣目下病情，舍此其无别法。淡附子一钱桂枝三钱麻黄二钱细辛一钱知母三钱甘草一钱生姜二钱大枣四枚。次诊，三日中频服喻氏解散方，四剂而病减六、七，是亦肿胀所最难得者。可知古人对证施治一定之法，仿而用之，其效如神。初未可以己意与乎其间也。原方再进二剂，继服理中汤加木香，执中央以运四旁，亦即喻氏三法中培养一法之义耳。|