0001
城内红旗口王善余之子，十九岁，由常州病归，头疼身重，肢节痠痛，发热谵语，咳嗽痰中带血，面色晦暗，脉息滑数，盖湿温而兼肺病也。用小陷胸汤加青蒿、黄芩、贝母、苡仁、连翘、滑石、生地、茅根、枇杷叶等。一剂头面得汗，咳少减；二剂热退神清，夜间能睡矣。复以原方减轻其剂，接服两日，得大便一次，每餐能进粥碗许，遂改用北沙参、扁豆、苡仁、白术、麦冬、白芍、黑豆、甘草、茯苓等养胃之品而瘥。未几日，因口腹不慎，复病。胸闷不饥，饮食大减，乃与二陈汤加沙参、麦冬、佩兰、桔梗、苡仁等消补之品。两剂，饮食能进矣，但消瘦日甚，复用六君子汤加麦冬、枸杞子、苡仁、红枣等补养之剂，并戒其勿食煎炒油腻等难消之物，但以米粥、蔬菜，调养半月，而康复如初。|以上出自《丛桂草堂医案》|孙姓妇年四十余，素有肺病，咳嗽痰中带血，头晕心悸，彻夜不寐，精神疲惫，心内觉热，饮食不多，脉息细弱，此平日劳神太过，血液衰耗。肺病日久，将成肺痨也。拟方用百合、枣仁、茯神、柏子仁各三钱，沙参、麦冬、地黄各二钱，阿胶一钱五分，服后血止能寐。但汗多气喘，原方去百合加黄芪五分，枸杞子二钱，浮麦三钱，胡桃肉三钱。接服两剂，汗收喘定，但尚有咳嗽而已，原方去黄芪，加地骨皮、贝母、枇杷叶。服三剂后，咳大减，精神亦健，能乘车出门。遂改用集凝膏，令其常服而痊。|