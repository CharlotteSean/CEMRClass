0002
余姻戚金仲常，年五十余，其体素弱。于夏日，陡患泄泻之症，日数十行。医用治泻时方，即藿香正气散之类，全不应效。气微欲脱，奄奄待毙，延余诊视。审其六脉全无，四肢冰冷，两目重闭，人事不知，僵卧于床，惟胸前微温而已。儿女环泣，求余挽救。八旬老母痛不欲生。余曰：“此阴霾用事，阳微欲脱之候。病危如斯，勉尽人力。”然非重剂不可，即用附子理中汤：潞党二两，焦术二两，附片一两五钱，干姜二两，炙甘草一两，浓煎频灌。只要药能下咽，交过今夜子时，尚有几希之望。次日晨早，复延余往。见其肢暖目开，欲语气微。家人辈述及昨夜将药煎浓，连灌数次，幸能下咽。腹中辘辘有声。到天明时，其目始开。审其脉，略现细微。今照原方再服一剂。次日见其身能转侧，合家共庆复生，随用温中固气，调理月余而瘳。此病之生非余意料所及，若非重剂，断难挽回。昔人云病重药轻如以莛击钟，病轻药重如以杵挑灯。诚然！|