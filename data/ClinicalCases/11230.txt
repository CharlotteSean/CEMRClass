产劳，多因产理不顺，疲极筋力，忧劳思虑，又或将养失宜，感冒外邪所致，久之必见咳嗽等症。某年月日，余诊一妇，产后咳嗽便溏，脉象细数，声音清朗，无异常人，论其病，不过阴虚内热，而其家以为百日劳，刻期待死。噫！劳症果不可治，前人于产后气虚、咳嗽、骨蒸劳热、自汗、盗汗等症，何以有用异功散、六味丸加麦冬、五味、阿胶、童便？诸治法，可知症非无法可治，特恐治不如法耳。治苟如法，劳何由成？庚寅冬，余寓济南，沈君海帆之室，产后咳嗽，口渴自汗，食少体疲，百节烦疼，夜寐不安，绵延数月，大势似劳，来延余诊。切其脉，细数无伦，右关独滑，舌苔腻而微黄，知是阴亏气弱，中有宿火未清。用八珍汤去芎、归、白术，加石膏、黑栀、怀药、丹皮、陈皮为方。一剂，症减，五、六剂，症平。再承前方去石膏、黑栀，加黄芪、白术、当归，调治而安。或曰：“产后用八珍，是矣，去芎、归，何也？”答曰：“丹溪治阴虚发热，用四物去芎、归，以芎归辛温，非阴虚所宜用耳。”或又曰：“石膏、黑栀，不嫌凉乎？”余曰：“前哲言治‘黎明嗽’，非石膏散不为功，又言治虚人早起咳嗽，用补中益气汤加黑栀，盖中有宿火，非膏栀不能清耳”。总之，病无定情，治无定法。谓产后不当服凉药，则可；谓产后不必患热病，则不可；谓产后既患热病，不容服凉药，则尤不可。以凉治热，千古不易之常经。先之以清火养阴，继之以扶脾开胃，庶乎邪去正安，否则白术、黄芪类能灼阴助火，投之不合，世俗将谓虚不受补矣。夫虚人决无不受补之理。要有不受补之时，时可补则补之，补自有功；时不可补而补之，补反为害。元殊曰：“五行六气，水特其一耳。一水既亏，岂能胜五火哉！医不知邪气未除，便用补剂，邪气得补，遂入经络，至死不悟。”又曰：“劳为热症明矣，尚可补乎？惟无热无积之人，方可补之。必察其胃气及右肾二火果亏，后用补剂可也。所谓时也。|