朱增藉|壬辰二月，房兄巨卿妻邓氏，因月初巨在宝郡染疫归，服事旬日，巨愈而氏染之。发表温补不应，月杪，延馥治。诊之，脉弱数，口苦，舌苔黑滑。发热呕逆，满口白涎，唾之不已，耳聋嗜卧，少气懒言，头颅倾倒，大便旬日未通。势危迫。细审病情，乃是疫传少阴，里寒外热证也。肾阳衰微，邪入随而化寒，迫阳外越，故发热。即《内经》所谓重寒则热也。呕而口吐白涎不已，即嘉言所谓浊阴上逆也。耳聋嗜卧，少气懒言，头颅倾倒，明系少阴见证。惟此阴霾惨冽，而口苦一症，殊有不可解者。《论》中口苦乃少阳胆热不溢，岂阴气内盛，而胆尚热乎？《内经》：心热则口苦。兹舌苔黑滑，水凌火位，而心尚热乎？静思良久，乃元阳沦丧，所致三阳不升，三阴不降，而心胆虚热伴阴寒上逆。大便旬日未通，正升降失职，中枢不运使然。法宜扶阳建极，厥疾自瘳矣。主以附块三两，术芪名四两，北姜二两，炙草八钱，人参四钱，半夏四钱，砂仁三钱。顷间又延某至。诊毕，以柴胡双解饮。议决于馥，馥曰：“凡证当阴阳难辨之外，贵于公共证中，寻出专证来，庶有把握。若此发热，耳聋，口苦，呕逆，便逆，似少阳阳明病。而参以脉弱数，舌苔黑滑，嗜卧少气，头颅倾倒，其里寒外热，确有明征。当此阳消阴长之时，不速以大剂猛进，真阳亡在顷刻矣。”某遂称馥主方为善。进一剂。次早诊之，大有起色。馥归，嘱令服原方二三剂后，分两减半。又数剂而全愈。|