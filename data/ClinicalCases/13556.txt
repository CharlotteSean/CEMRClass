族子年方舞勺，初时小便欠利，不以为意，后每尿，茎中涩痛，医作淋治，尿更点滴不通，少腹胀硬，卧床号叫，昼夜糜安，延余至家，其母手拈一物，与予视之，云病者连日小便全无，昨夕努挣多时，突然尿出此物，尚觉痛快，喜为疾却，今又复闭，岂尿管内尚有此物塞住耶？予视其形如豆，色苍而坚，置臼中捣之不碎，考方书虽有石淋一证，即予平素目睹患此者，亦不过如盐沙之细，今此石形大如豆，从未之见，初以为妄，试取簪柄探入茎中，拨之，硁然有声，方信尿之不通，竟由于此。思将此石取出，特古无是法，不敢妄出意见，辞不与治。闻后石不得出，茎根烂开一孔，溲由彼泄，迁延而殁。越数年，道出庐江，遇吕墨从先生，言彼邑昔有徐姓老医，能治此症，亲见其治愈数人，其术用刀将阴茎剖开，取出石子，敷以末药，旬日即愈。予心异之，欲求其方，其人已物故矣。因并志之，倘后有患此者，须求巧手剖之可也。|