0006
怡昆子，禀赋不足。辛酉二月八日天热衣厚，感受温邪。初十日身热少寐，口渴，咽微胀，肢痛，溲红，鼻灼，畏寒。脉数，舌红苔薄。拟鲜竹叶二十片，连翘二钱，桑叶一钱，丹皮钱半，竹茹一钱，丝瓜络三钱，黄芩钱半，黑山栀二钱，薄荷四分，芦根尺许，忍冬花二钱。一剂，煎分二服。初服，恶心呕吐痰涎。下午服玉枢丹六厘，陈久香已走泄，服后呕止，夜餐未食。临卧服二煎，十分钟即汗多，头上为甚，稍去衣被亦不止，口渴欲饮。以浮麦一两，红枣二枚煎服，汗稍止。当其汗多时，鼻柱不暖，气冷，卫外之阳与肺气大亏。惟脉尚未靖，颈咽微痛。素本火体，风为阳邪，易于疏泄。雷氏有温邪汗多亡阴之说，《丛桂草堂医草》亦有元虚能放而不能收之证。当其汗涌时，昏倦无力起坐，视之心惊。（其母素有盗汗，儿亦遗传，然每发于夏令。）十一日晨，拟养气液宁神，撤余热在阴分者。方为稆豆衣五钱，柏子霜二钱，辰茯神二钱，细生地五钱，淮小麦七钱，元参五钱，花粉二钱，玉竹三钱，地骨皮二钱，旱莲草三钱。各恙均已。稍为静养数日，即往学校，晚仍服药调理。廿九日晨，食冷年糕哺胎鸡蛋未熟透。十时许呕吐食物，继之以痰涎，又继之以胃汁，恶心不止，肢厥脉伏，钟鼓不闻。服辟瘟丹四厘，亦吐出。腹痛烦闷，瞬转便泄，面色白光白，营卫俱痹。以三合济生丸五分服之，吐止，倦卧懒言。即延顾道源来按摩腹部，并推头面手指。面稍红活，脉伏渐起，肢渐暖。进广藿梗、陈皮、茯苓、萍乡白术、丝瓜络、蚕沙、采芸曲、扁豆衣、生薏仁。便泄如白泔，犹似煮化之鳔胶，溲红如血三四次。泄已，脾阴大伤，阴伤则口渴，卫虚汗又自出。急以生薏仁煮汤代茶，萍术、淮麦、玉竹、甘草桃干、料豆、红枣煮饮。汗定，倦眠至日晡，人事方省，乃能言语，然惫不能起。疏固营卫、益中健运法。党参三钱，黄芪二钱，野于术三钱，茯苓三钱，玉竹三钱，薏仁三钱，淮麦五钱，扁豆三钱，鸡内金钱半，白芍三钱，黄精三钱，干桃、红枣等，急固其正。三月初一日晨，察其溲甚赤且浑，明其尚有伏热也。易拟黑山栀、白薇、薏仁、萆薢、丝瓜络、淮麦、扁豆衣、谷芽、白芍、采芸曲、鸡内金等。服后溲略淡，浑已减。初二晨口渴趋饮，颧红，内热未清。养胃津化热，如黑山栀、薏仁、白芍、小麦、石斛、扁豆、萆薢、花粉、竹茹、白薇等。溲即清，痿软无力者三日。初四日仍服固营卫、益中健运法去黄芪，调补而安。|