0004
族芝轩素性豪侠。因营谋不遂，夙夜焦思伤神，忽昏狂妄语，不讳善恶，延余治。当诊脉时，端坐如常，余知其心尚能主持，脉圆静平和。家人咸以癫疾目之，恐难治。余曰：“乃痰火为害，变生狂疾，此显而易见者也。若隐而难测者，变态百端，不可名状。虽周梦觉《怪病论》尚未足以穷其变。”遂以王隐君滚痰丸与服，直攻顽痰。每日兼服二阴煎。黄连易莲心，以扑燎原之火。计服滚痰丸四五料，二阴煎数十剂，下胶痰半桶，如鱼目状，其疾乃瘳。|