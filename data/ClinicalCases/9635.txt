0104
过铸|青浦陈君莲舫以医名，遇于运署，纵谈平日所治奇证。陈君云：曾见一人手指脱落，既而逐节脱落，至臂而死，究不知所患何证，治亦不效。嗣后访问，知其人捕鱼为业，该处乡风，厝棺破烂，将骨放坛中，埋于田畔。此人常敲碎坛骨为戏，良由阴谴所致。斯时门下士华梦玉亦在座，私问余曰：“是非脱疽乎？”余曰：“然。方书俱名脱疽，惟《东医宝鉴》则名之脱骨疗。孙真人云：在指则截之，在肉则割之。各方书皆云只有截法可治。余曾治愈数人，俱未用截法。初见其足趾或手指皮色殷紫而硬，或若熟红枣，或痛或不痛，在未发或已发时，类消渴者，即此证也。乘其未曾延开，用隔蒜灸（用大蒜头去皮切三分厚，放疮头，以艾壮于蒜上灸之。三壮换蒜，觉烫即易去。）或神灯照（雄黄、朱砂、血竭、没药各一钱、麝香二分共研末，绵纸裹药三分，作捻长七寸，麻油浸透，点火离疮半寸，自红晕外周围徐照，由外而内将捻猛向外提，引毒外出，不致内侵）。再用金钱花二斤煎浓汤，刻刻饮之，以解其毒。另用极大生甘草嚼烂厚敷，不可间断。再用金银花三两，当归二两，元参、生甘草各一两，连服十余剂。或兼服驱湿保脱汤（苡仁三两，东壁土炒，茯苓二两，桂心一钱，白术一两，土炒，车前子五钱）。外用土蜂房末醋调敷亦效。是证起于足大趾者最重，余则较轻。若因房术、服丹石、热药而发者，宜加紫背天癸草。”华梦玉曰：“吾师之说，谨闻命矣。一物不知，儒者之耻，况医关生死，不独可耻而已也。今后当潜心探索，多读书以扩见闻。”|