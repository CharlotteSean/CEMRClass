0000
衣庄李慎三兄，庚辰七月请诊。病见发热甚重，而不恶寒，自服苏梗、姜、糖而大泻。脉象沉数有力，右尺独大。缘是年夏令，天无酷热，汗孔常闭，是以秋病卫郁其营，而见但热不寒，与春温之症相似。然热甚不渴，究属秋病夹湿，与春温不同。询其腹不痛而气坠肛门，泻时直喷而出。用白头翁汤，增入二陈，佐以滑石、薏仁之类，因素体有痰湿也。亦一剂而诸恙悉平，明日即请调理。|