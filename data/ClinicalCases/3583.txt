包式斋患尿血，二年未痊，后觅予调治而愈。盖肾亏人也。偶然伤风，某医发散太过，转致喘，不能卧者屡日，急乃延予。予曰：“咳出于肺，喘出于肾，肺肾为子母之脏。过散伤肺，母不能荫子，则子来就母，而咳变为喘，肾虚人往往如此。今已肾气上冲，脉来上部大，下部小，而犹以为风邪未尽，更加发散，无怪乎喘不能卧也！”与以都气全方加紫衣胡桃肉三钱纳气归肾，一药而愈。越二年，又因伤风，某医肆意发散，致喘不能卧者三日，又请予治。曰：“此与前症无异，彼昏不知，子何毫无记性耶？”曰：“因伊在舍诊病，偶贪顺便，不意在此。”予曰：“无他，仍服前方可也。”其内因夫病着急，忽得笑症，终日哑哑不止，亦求予诊。其左关寸皆数甚，予曰：“膻中为臣使之官，喜乐出焉。此肝火犯心包络也。”与犀角地黄汤加羚羊角。次日复请予至，则笑病一药而痊。而式斋则夜仍喘不能卧，唯下半夜稍平耳。余曰：“异哉！何药之灵于当年，而不灵于此日哉？”细诊脉象，上部大，下部小，实属肾气不纳，毫无他疑。静思良久，因问：“昨何时服药？”曰：“晚饭后。”予曰：“是矣！今可于晚饭前服药，当必有效。”次日问之，则喘定气下，一夜安眠矣。伊问：“何故？”曰：“药本纳气归肾，饭后服药，为饭阻不能直达于肾，故上半夜全然无效，下半夜药性渐到，故稍平也。今于饭前服药，腹中空空，药力直达肾经，然后以饭压之，肾气岂有不纳者哉！”嘱其多服数帖。后加十倍为丸，常服。并嘱偶有外感，不可任医发散，其症乃不复发。|