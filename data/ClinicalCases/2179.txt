0000
益寿里刘干卿先生全家老幼，每病辄来医治。客秋■寓，谓病羁于苏者久矣。见其形丰色润，绝非久病之象。按其脉右关郁结不畅，舌苔垢腻而厚。并云：“初患痢疾，屡用西医灌肠法，导下宿垢不少。刻下，躯体甚觉上重下轻，两腿酸软无力。”此病补则上焦痰浊未化，攻则病久体乏。究其久久牵延之原，实以前医专力通腑，而置上焦痰浊、胃中蕴积于不顾，乃致失其脏腑气化彻上彻下之妙用，姑与调气消滞化痰之剂，如橘白、半夏、乌药、青皮、楂炭、槟榔尖、赤苓、泽泻等味。渐觉上部壅实之势转而下趋，舌苔较清，形肉亦瘦，纳食渐醒。本此方旨，调治匝月，乃转用益阴助运之药，党参、归身、生地、天冬、川贝、白芍、鸡金、沉香曲、川断、谷芽、茯苓、车前。不数剂即得康复。盖治痢大要以喻嘉言先生法最为妥善。就其外解内调之旨，尽属分泄邪道，不使交并为患之意。|