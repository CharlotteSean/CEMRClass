0602
内阁部堂彭老先生之二令孙，年三岁，忽一日发热，延治。余见其虽初发热，神气困倦，脉按无力，肌肉■白，面颊微红，体虽热而久按则和，身有微汗，已知禀赋最薄，外感轻而内伤重也。书曰：外感少，内伤多者，但补其中，益其气而邪自退，不必攻邪。奈病家必欲发散，余不敢应命而退。不意余回之后，渠家饮以葱头汤半盅，以薄棉被覆之，令其邪从汗解也，无加自后溃汗不止，四肢不收，面青目闭，乳食不进，时刻咬牙，或以为慢惊，或以为慢脾，俱立方而不敢下药，咸以为坏症也。所用之药，皆天麻、胆星、钩藤、半夏、僵蚕惊门之药也。余视之云，此药非以治此病也。此乃先天原已不足，今当外感少内伤多，理当温补之症而更汗之，则阳亡矣。所以四肢不收，僵卧不醒。汗者，血也。汗血溃亡阴耗竭矣。牙属肾阴，今咬不止，肾将败也。急当重滋肾水之中以补真阳，冲入人参汤，庶可保全，否则断难为力矣。余以八味去附子，加牛膝、麦冬、五味作汤，冲以人参三钱。无如彭老先生疑其药剂太大，人小不能抵当，必欲减半，内肉桂仅四分，人参仅一钱五分，余不得已勉从其命。服后竟安然，咬牙顿止，至下半日，咬牙诸势仍然发作。余曰：此药小力短之验也。乃令以所减之半剂补之，服后而其效如响。次日病家胆气已壮，乃能照方大剂调服。三四日后，咬牙全止，始能手足移动，口能吮乳，然舌尚无力，如是调理半月痊愈。可见内伤认作外感，葱汤薄被几致伤生，何况用药发散克伐寒凉者乎。纯阳之子尚然，何况元阳残败者乎。|