0502
张文卿君夫人，年三十岁。今年五月初十日来诊，咽喉两旁肿塞，汤水不能下咽，虽口津亦不能咽，胀塞非常，口有秽气。两旁既肿塞，而其下复溃烂，身热口渴，舌苔白腻，脉息滑数有力。盖温毒痰热蓄积上焦，污血壅阻而成喉痈。治不得法，致肿势日盛，将成喉闭而死矣。救急之法，当先放血以开其闭，否则牙关拘急，口不能张，呼吸闭塞，神丹莫救矣。乃以刀刺喉内肿处，出紫黑血块甚多，盖皆毒血也。随以蓬莱雪吹之，并以金银花、紫花地丁、黄芩、贝母、瓜蒌、金果榄各三钱，鲜生地八钱，干生地四钱，川连八分，橘皮一钱作煎剂，加梨汁一酒钟和服。下午复诊，喉内见粘有稠脓，乃以毛笔蘸水洗涤，洗出稠脓甚多，喉肿觉松，复于两臂曲池穴，针刺出血，以分毒血上行之势，仍以原方再进一剂。明日大雨倾盆，未及来诊。第三日来复诊，则热全退，喉肿大消，能进薄粥两碗，舌苔亦退，又得大便，脉息亦转软滑矣。易方以金银花、贝母、花粉、苡仁、茯苓各三钱，佩兰一钱，元参、麦冬各二钱，干生地三钱，接服两剂痊愈。凡喉痈肿势过甚者，皆由污血为患，急宜刀刺放血，万万不可姑息也。/|