0001
李元亮，书吏也，因书守过劳，秋杪忽咳嗽火上逆，头面皆赤。前医苦寒直折，随吐粉红白血如肺肉，则火愈上逆，一日三、五次，火一逆则遍身皆赤，咳嗽益甚，间有白血，头面汗多。余往诊之，两手脉大而数，重取全无神力，若以失血之后，见此数大之脉，则为逆证，咳白血亦属不治。病者云：“卧则不咳，坐起则咳甚。”余熟思之，久视伤血，书写伤力，此气中虚火，宜人参、黄芪、甘草以退之。所谓虚火宜补，误用苦寒，虚以实治，则火愈炽。坐起咳甚，肺虚也；脉大无力，所谓劳则彰，亦气虚也；多汗面赤，乃虚阳上泛，非阴虚之火。遂用大剂黄芪为君，人参、当归、白芍、麦冬、五味子、甘草为臣佐，一剂汗收脉敛，三剂火息咳止。如此滋补，一月方能起床，火之阴阳，可不辨哉！|