陈雨洲之媳李女士。|病名：风湿成痹。|原因：素因性急善怒，时患小腹痛，溺艰涩，频下白物，经水忽断。中医治之，时愈时发。后随夫留学东洋，赴医院治疗，医云子宫有毒，必须剖洗方能见效，愈后三月，且能受孕。果如所言。分娩后旧病复发，再往该院请治。医云无法。再剖纵愈，而子宫亦伤，不能复孕，力劝回国。旋觉腹中有一硬块，时痛时止，时作冷热，白带淋漓，面色黄瘦，饮食少进。他医目为大虚症，用八珍加龟胶，连进数剂，忽患周身浮肿，白带更甚，阴烧不退，群医束手。|症候：一身浮肿麻痹，少腹痛，带下频频，日夜烧热，舌苔白滑淡灰。|诊断：两脉沉迟，断为风寒湿三气合而成痹。|疗法：仿仲景治风湿例，君以苍术、泽泻燥湿，佐以麻、桂透表去风，引用姜皮导至皮肤。一剂胸部稍舒，举动稍活。再用川萆薢、威灵仙、泽泻、川乌、天麻、秦艽、麻黄、桂枝、茯苓皮、大腹皮、冬瓜皮等药数剂，肿消食进。惟两脚肿胀未消，乃用鳅鱼炒蒜头食之。|处方：苍术二钱泽泻二钱麻黄二钱桂枝钱半姜皮三钱为引。|又方：川萆薢四钱威灵仙四钱泽泻片三钱制川乌二钱明天麻二钱秦艽二钱麻黄二钱桂枝二钱茯苓皮二钱大腹皮三钱冬瓜皮三钱水二碗，煎成一碗，温服。|效果：服初方一剂稍愈，再服次方，逐渐加减，十余日肿消热退，食亦渐加。食鳅鱼炒蒜头，两脚肿亦消尽。再教以早服人参养营丸三钱，夜服龟龄集三分。调理三月余，白带愈，经如期，旋受孕生子。可见医者不能复孕之言，亦有不足信者也。|廉按：断症老当，处方雄健，宜乎得奏全功，然非精研伤寒论及金匮，确有心得者不办。|