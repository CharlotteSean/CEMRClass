0002
efe|掾史徐文淙妻卧病三年，身体羸瘦，畏寒战栗。后发热，得汗始解，脊背拘疼，腰膝软弱，饮食不进，进则肠鸣作泻，心虚惊悸，胸肋气胀，畏风畏热，头眩目昏，月信愈期，莫知其病之原也。予诊其脉，朝诊之，已得其概。暮诊之，与初无异。书云：早晚脉同，病虽危而可疗。其脉左寸左关、右寸左尺，失其升降之常，惟脾肾二脉平和，知其病困久矣。徐子曰：“寒热往来，战栗出汗，既汗乃解，得非疟乎？”予曰：“久疟之脉，病来脉弦而大；病退脉静而弦小。兹脉早晚无异，岂得为疟？”徐子曰：“病形羸瘦，闻响心惊，畏风畏热，自汗如雨，饮食不进，月信不行，得非产后弱疾乎？”予曰：“虽有诸证，应乎四部之脉，脉体不失五行之象，且去来皆缓，而无沉小疾数之脉，何为弱也？”曰：“经期已过三月，得非孕乎？”予曰：“阴搏阳别，谓之有孕。今阴脉沉滞，阳脉不别，焉得有孕？”曰：“饮食少进，即便泻出，非脾胃泄乎？”予曰：“脾泄者饮食不化。今腹响一阵，泻一阵，粪皆黄水热下。此是火能化物，与脾何干？此正是气郁病也。气有余即是火，火与元气不两立，元气已亏，不可多药。今将脉证，开具于左，左心小肠属火，火本炎上，脉当脉大而散。今诊得心脉虽大而散，尤欠浮，不浮者何义？心为一身之主，藏神而生血，宜常静而不宜多动。人能静养，则心血充满，脉自浮大。若不能静养，事事搅乱，心无宁刻，斯神不安而血不充，血既不充，是以脉无力而不浮，怔忡、惊悸之病由之以生也。况诊至七、八至，或十二、三至，又往下关中一猎，有类以灰种火之状，此乃君火郁于下，而无离明之象也。据脉论证，当有胸中烦闷，蒸蒸然不安。蒸出自汗，则内稍静，而腠理不密，畏寒为验。左关肝胆属木，《脉经》云：宜弦细而长。兹诊得左关弦长而不细，又：虽长，不可出关。兹侵上寸部二分，推之于内，外见洪大有力，是肝气有余也。盖因火子郁于中，下不能承顺正化之源。木母太王止助心火中侮脾土，又肝藏血而生筋。病当头眩目昏，脊背项强，卒难转侧，背冷如水甚则一点痛不可忍，下则腰膝软弱无力，脾胃不和等证为验。左尺肾与膀胱属水，经云：脉宜沉濡而滑。惟此部得其正，往来不匀，按不搏手，是无孕也。右寸肺与大肠属金，脉宜短涩而浮。兹沉滞而大，按三、五至或十数至一结。结，乃积深，脉沉是气，此正肺受火邪，气郁不行也。病当胸膈不利，或时闷痛，右肋胀满，饮食不便传送，大肠鸣泄等证为验。右关脾胃属土，其脉宜缓而大，此部虽然无力，犹不失其本体。右尺三焦、命门属相火，君火不得令，相火代君行令。书有云：命门还与肾脉同。盖谓右尺虽是火体，亦当沉静不宜浮大，此部浮取三焦，脉浮而无力，侵上脾胃，是君火郁于下，而相火升于上，侮其金也。病主气满，胸膈嘈杂，饮食不利等证为验。详六部脉证，惟左尺得体，肾为寿元根本尚固，右关脾土，为木所侮，虽是少力，然来去缓大而不弦。此五脏之源，生气有存，无足虑也。予惟探其本源治之，先投以和中畅卫汤三剂，苏梗五分香附醋炒，一钱抚芎八分桔梗六分苍术八分神曲一钱，炒贝母八分砂仁研碎，三分连翘去子尖，六分姜三片，水煎服。而肺脉浮起，胸次豁然，诸证顿减。继以清中实表，固其腠理，月信太行，久积尽去，表里皆空，用阴补固真之剂，并紫河车丸，日进一服，月余痊愈。|