丁未戊申间，余与诸窗友伴读于里中文庙。有窗友燕君名受祯宽于量，而艰于读，年近三旬，文笔尚未清，故屡试蹶焉。夏间其继室患发热，医药数进，热如故。乃邀余治。诊其六脉沉数，右尺偏旺。余曰，此阴火大动也，不但发热，兼苦头晕。视其方，则所服皆四物类也。乃投以知柏地黄汤，三服而热除。越三月，忽痫疾发，手足反张，昏不知人，痰涎壅结。其里有郭医，以半身不遂治之，药数进而痫发如故。不得已，邀余治。至其家，人适清醒，急诊其脉，则少阴动甚，右寸滑大。乃告之曰，此喜事也。按之而散，胎必三月，其妻红涨于面，首肯之。燕曰，既是胎，何得痫疾。余曰，阴火内甚，胎必不安。壅而生痰，流连肺管，故发则气晕昏倒耳。医书谓之子痫，治之极易。今郭某以半身不遂治之，岂有少年妇人而半身不遂者。乃命服羚羊角散，戒之曰，初服后必大吐痰，勿致惊怪。吐后再服两付，保无事矣。切勿听信郭某，致贻后患也。燕听之，数日而愈。|