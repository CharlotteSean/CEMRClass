伯詹王君初得孙，五日，有惊风症候。诸幼科治疗云胎惊，举室仓皇，诸医罔效，已置之度外矣。偶延余诊其长公郎脉，便乞余视其孙。哺乳不纳，目瞪无声，有医艾灸，不知痛楚。余恃中冲一掐，则微哭。余曰：颇有生机，一药可愈。产母闻之甚喜，如获宝珠。诸幼科默然，意儿为不起之候。王君问曰：何以疗之？余曰：曾有朱砂牛黄散专能下痰，余看此病是因哺厚乳，痰滞肺胃之间，大小便闭所致。如药笼中简出此散，则有救矣。言未终，婴之外祖诚意伯刘公至。视其外孙，曰：下痰者是不可作惊，依倪先生法自好。于是诸幼科屏去。余用散药一钱，蜜调灌下。余且就他诊。王君嘱余再视其孙。余复来，王君喜曰：已下许多稠痰，大哭，哺乳矣。余庆贺曰：此长命儿也。幸遇刘公亲信余，兼有对症药，故有机缘如此。才生五日，不曾经验，谁敢下乎？产母亦从此安心，不生产后病症。真药用当而通神矣，妙甚。|