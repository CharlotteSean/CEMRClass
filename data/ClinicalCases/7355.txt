0006
邬，五九，初夏入山买竹，逾月方回，历夏秋肌肉消铄，肥体忽成瘦躯，兼之两足痹痛，行步艰难。数延医治，或以为虚，或视为湿，服药数十，两目昏花，视小如大，势日沉重。彼有邻人为栉工者，言予能治，即求诊治。六脉洪实带弦，因其向肥勿瘦，意非消证乎？即问能饮若几？小便几？答曰：入山买竹，天气初热，烦渴喜饮，至今仍咽喉干燥，时时啜茶方妙，少顷即欲小便。复问小溲着干土上有沙否？曰：未试。惟解坑内见泡沫高起数寸。予曰：君半年来肌肉日削，从此而去，古人以饮一溲二，名为上消，由于亢阳，非大寒之剂，不足与焉。|石膏一两川连一钱黄芩一钱五分黄柏一钱五分知母一钱五分熟地四钱生地三钱天冬二钱麦冬二钱龟板二钱白芍一钱五分甘草四分|服四剂，燥渴小便泡沫稍减，目清大半，因问余曰：从前服药数十，病日有加，今只服四剂，何效如是之速？予曰：君阳体阳脉，入山阳时，经营劳顿，又喜火酒，五内之火俱动，燥渴作矣。凡饮食入胃，熟腐水谷，游行精气，上输于肺，水精四布，下归膀胱，通调水道，小便出焉。其间升降洒陈，原有一番工夫，今脏腑有火，如燥土沃水，易漏不滋，即大其制，修丸常服，将及一年，足痹亦痊。邬之得生，皆出栉工之赐也。|