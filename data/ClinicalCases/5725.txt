0004
西北乡朱茂昌之母，年五十余，邀余诊病。余于午后往入其宅，阒然无人。问其邻，则曰：“病者已不救，家人悉上市办后事矣。”余曰：“姑入室视之”。遂与邻人同入内。见朱妪仰卧于床，目闭口开而喘，身灼热，脉数疾，唇焦舌黑且干。余曰：“病危耳，未死也。若此无人看护，再一二时，即不死，亦无救矣。”然处方取药，离市复远，待其往返，亦必迟误不救。正寻思间，适忆进宅时，见有提蓝者与人闲谈，询知为乡间豆腐店人，急嘱其往索石膏一块，居然得四两许。又嘱其速采竹心一百二十支，将石膏捶碎，和竹心，用水二大碗，浓煎，澄凉频饮之，饮毕加水，再煮再服。待其知觉渐清，扶其侧卧，必有汗出，病可减也。邻人均如教，明日其子茂昌驰来谢曰：“家母服汤三碗后，得大汗身凉而愈。若非先生至而服药速，则不救矣。”乃知病家之失人侍奉而致死者，可胜道哉。|