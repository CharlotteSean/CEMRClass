靖邑某妇，病两感春温证，舒医投剂罔效，难以消息病情，商余往诊。见其头面戴赤，如醉人状，知其有少阴里证。顷之，又索水饮，令少与之，便咽；复多与之，亦尽咽，似阴似阳，固无怪其难于消息也。诊之脉果沉细，再询其热势，竟自谓极热，而扪之反不烙手，其两感证已显然。若仅清其热，不温其经，必至亡阳；但温其经，不清其热，必至亡阴。疏方用附子五钱，熟地八钱，白芍二钱，嘱令立服，一剂渴止，二剂热退，病即瘳矣。|