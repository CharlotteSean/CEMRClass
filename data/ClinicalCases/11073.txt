0302
吴绍先兄令眷，年三十余岁，平素脾虚中冷而爽痰饮，生产多胎，气虚时晕。癸未春间，怀孕一、二月，便下血，服药而止。隔一月，又下血，药亦不止，听其淋漓不断者半月，欲其堕而不堕，反自止。本性畏热喜风，兼嗜瓜果，六月夜分，霍乱大吐，吐后汗多厥冷，遂昏沉不语，手足抽搐，目珠上窜。次日往看，脉弦细而紧软，卧于床，手足微温，手筋惕动，而手即挛，灌以药能咽，呃则欲吐，幸小便未遗，欲小便则有起床之状，人扶起能自立而便，但目不瞠，口不能语耳。此因大吐中虚，寒痰上涌，须用中风治法。扬医众议不一，适金坛周医驻扬，议论相合，于是定方六君子汤，用人参一钱，白术、茯苓、半夏、曲、桂枝、吴萸、姜汁、天麻、橘红，灌服二剂，至夜半回苏，计昏厥一昼夜，次日能言，谓周身皆痛，气塞喉中，胸中胀闷，腹痛作泻，外则筋惕而手拘挛，呕呃不能食。又迎鲍医，亦主温补，议用肉桂，予因频次下血，恐桂破血，易用桂枝合真武汤，换炮姜，救其亡阳虚脱，议用人参一钱，白术、茯苓、炮姜、附子、芍药、桂枝、甘草，姜枣为引，如此温补之剂，服一月方能坐床进食。后渐次去附子，调理而愈。至冬杪生产一男，母子平安。若病时执怀孕不用附子、半夏之说，病必不除，则产母不保，母不保，又安有子乎？程案产后中风，则气血交虚，故施重剂，此胎前中风，因未产不甚虚，故剂轻也。|