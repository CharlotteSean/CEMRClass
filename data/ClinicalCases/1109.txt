洪慎其，木业，皖人。己亥五月，先则胃钝足软，便溏先黑后黄，滞而不爽。治以理湿调气之剂。湿热一开，转而寒热胸闷。脉濡数，苔白腻。小溲不通。用郁金、桔梗、鸡苏散、黄芩、知母、连翘、苡仁、木通、青蒿、芦根、猪赤苓、广霍香、玉枢丹等。服药，小溲已通，便仍色黑。恶心，遍布红疹。用杏仁，苡仁、竹茹、滑石、通草、黄芩、赤猪苓、银花炭、荷叶、郁金、野蔷薇花。服之，便溏循止，热不起，胸闷亦退，脉静。惟口微腻，苔黄，疹未隐，肛门肿赤。湿热下溜大肠。用苡仁、泽泻、赤猪苓、碧玉散、槐花、知母、黄柏炭、金铃子、木耳炭。另疏槐角、苦参、龙胆草、风化硝，煎熏肛门。肿痛退，按之有如指大而硬。煎方增损原方。另用槐角、茜草、龙胆、胡黄连，研末，嘱以蚌水调涂。旋愈。|