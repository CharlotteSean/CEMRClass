0000
No Doctor Name|九月间，张春桥患疟，寒少热多，间二日而作。甫两发，形即清瘦。孟英诊曰：脉弦而细，尺中甚数，疾作于子夜，口干嗜饮，乃足少阴热疟也。两发遽尔形消，胡可玩视？吾以炒药奉赠，可期即已。但请即服，不可商于人而致疑义也。方用元参、生地、知母、丹皮、地骨皮、天冬、龟版、茯苓、石斛、桑叶，春桥以向所心折，遂服之。一剂疟即止，再以滋阴善后而愈。予谓此证一贴而瘳，似乎轻易。但非真才实学，焉有此种妙治？设遇别手，非温补即提表，其祸可胜道哉，然天下之病，无论轻重，总贵初治得法。何致轻者重而重者危耶？奈世俗之情，必使轻者重而后转安，始知医药之功，殊可叹也。按此证世人但知其为三阴疟，笼统治以温补之法，徒未闻有分经用药者。今提出少阴二字，创立清凉之剂，用药精当，取效敏捷，法似新奇，理自完足。所谓活人治活病，全以活泼运之也。可以启人慧悟。垂作典型。|