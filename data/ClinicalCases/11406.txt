0303
徐汉泉妻，新产后小溲涩少而艰难，邀数医治之，俱罔效。后请江阴周姓医，进以五苓加通草、瞿麦之类。服后小溲频数而极少，一夜数十行，出如箭速，而子门如烙，热痛非常，发热口渴烦躁，病势甚危。邀余诊之。余曰：仲景云：产后小溲少者，无血也。若以淡渗苦泄，更伤其阴液，则小便更少，而热更甚。急养其阴，自然溲长而虚阳亦潜。进复脉、增液合导赤汤法，生地一两，麦冬五钱，元参四钱，阿胶三钱，天冬二钱，石斛五钱，生草梢一钱，生牡蛎一两，生龟板一两，西洋参二钱，煎浓汁饮之。小溲频数渐减，烦躁发热渐安。服三剂，热痛已平，小溲清长。后服甘凉咸寒十余剂而愈。所以产后温邪热病，伤阴劫液，以致水源竭涸，为医者又复用淡渗利水，何异操刀杀人乎。临症时急宜留意焉。|