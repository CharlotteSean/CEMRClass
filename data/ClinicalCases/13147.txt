乙未，余在上海，福绥里钱姓小儿腹痛吐泻，烦躁不安。其师俞梦池，是吾友也，来速余诊。切其脉，数而濡，审是暑邪内蕴为患，合三黄解毒汤、橘皮竹茹汤为方，一剂，吐泻即止。其家更延医视之，医以为螺纹已陷，病在不治。俞君讶甚，又速予往，予见病机已转，告以保无他虑，令再服前药一剂。明日复诊，腹痛烦躁俱平，眠食亦安，复为调理而愈。|