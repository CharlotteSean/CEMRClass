0601
靖邑中港甘仁漪子荣官，年甫半龄，新春种痘，发热二曰，即放痘苗，又二日，周身出齐，头、面、背、手仅见数粒，惟臀腿间有百十余颗，晕色淡红。余亦不拘痘期，令用鸽肉炖黄芪，多食以催长浆，脓犹未成，越一日而痘收矣。厥后臀、腿、阴囊等处溃流清水，皮脱肉鲜，痛不可忍。其伯跃涛曾游余门，教以雄黄、滑石和灰面扑之，未效。一医视曰：“此痘未能灌浆而成毒者也。”投以清热解毒之剂，愈增溃烂。余思此证，现点齐苗，长浆收靥，全不依期者，皆由先天不足，体气虚寒之故；溃流清水者，无阳以化脓也；皮脱者，肺气不固也。因用黄芪以补肺益气，白术以补土制水，附子以驱阴回阳，不数剂而体复如旧。|