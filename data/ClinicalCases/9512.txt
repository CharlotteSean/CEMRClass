0103
过铸|杭城葵巷范安夫母，患偏对口，左右各生一疽，初起红肿疼痛。延陈姓医治之，始用寒凉之品。嗣因溃而无脓，重用皂角刺溃后禁用，遂致凹陷、干枯，根脚四散，自发际漫延至肩，而且疮色青紫，周围现无数小疮，便闭脉洪溃后忌洪，神昏欲睡。此因误治，阳变为阴，有内闭外脱之象。余用起陷大剂。范家惑陈医言，未服，隔日益剧。陈医束手，令祷于神，以冀祐病家。复来请余。曰：“此证有朝不及夕之危，诊而不服药，于病何济？”病家云：“此时不再惑矣。”余照前方益之。用金银花三两，当归、党参、生黄芪、蒲公英、鲜赤首乌各一两，白芥子、生甘草各三钱，制附子、肉桂各一钱，元参、白术各五钱，生熟谷芽各五钱煎汤代水，白茄蒂七个一剂而大便通张景岳云：便结无胀意者，非实邪不可攻。且大肠居下流，最难独治，必须清肺气而滋肾水。重用元参、当归，所以通大便也。当归、黄芪活血益气，所以能起陷也，然非重用不效。胃口醒，再剂而疮突脓稠。后乃减去附子、肉桂各五分，连服二十余剂。稍有损益，不外前方上掺八将丹。渐渐收口，新肉已长至九分。因亲串来，讲谈劳神，疮口忽肿胀，新肉转白色，胃口顿减。改服人参养荣汤，外以露蜂房炙透研末掺之此药须预备，必退火，隔数月，方可用，是方得之走方医，专治对口久不收敛者，初时不宜用。复以软绵作小枕，睡时垫于患处，俾内外之肉粘连一片。始终四十余日，已痊愈矣。|徐灵胎云：寒药误人，杀之于不觉知。为寒药所误，尚可挽回。若大热之药，又当酷暑，偶有不合，恶象立见，甚至七窍流血而死。若非见证明确，胸有把握，何敢率投。|