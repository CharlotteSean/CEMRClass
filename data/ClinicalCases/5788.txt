余见吾师治一痰痫，终日喜笑怒骂，高歌狂喊，力能逾垣走游街市，已有八九月。或时吐痰，神识稍清。吾师曰：痰久则坚而难出，虽消痰化热徒然，当用吐法以倾其痰窠，作痼疾治之。将鲜桃叶一二斤捣汁，和水灌之，用鸡羽探吐，吐出坚痰。连吐四五次，吐出粘痰数碗，又吐出痰块三枚，坚凝如卵，色清光亮。病人吐后，觉胸膈烦热，进以甘凉清热，化痰潜阳，二十余剂，神识大清，调理半月而愈。余患三疟，将近四月，服蜀漆及槟榔，亦吐出粘涎两三碗而愈。吾师用吐法最多，并不执于瓜蒂、栀子，惟吐法一例，而随证施法，巧夺天工。今人于吐法废而不用，仲景六法中已少一法矣。|