0600
余年四十二始举长子海筹，三朝日，口不吮乳，啼声渐微，天庭、日角、人中、承浆皆见青色，心极惊惶，邀谢先生诊视，与木香、蔻仁煎汤，调沆瀣丸，入口即呕不纳，知为胎寒之极，遂以附、姜、丁、蔻、苓、半作汤与服，见其能纳、频频灌之，啼声渐长，至半更时，藉汤药呕出稠痰一指许，则大啼数声，面青稍退，余心稍安，于房门外假寐片刻，忽闻房中儿哭声甚急，入房视之，见其面若涂朱，手如数物。此正《幼科形色赋》所谓，手如数物兮，肝风将发；面若涂朱兮，心火燃眉。急煎黄连汁，温冷与服，食顷，安神熟睡，天明视之，通面红润，啼声清亮，鲸吞乳汁，为之跃喜。弥月常以指迷七气丸及参香散，二陈加木香、白蔻一派温药，调理得宜，幸获成人，今茁壮长矣。|再论此证，青遮日角，黑掩太阳，本属不治，按《形色赋》部位分注曰：日角同额也，犹日之东升，而为青色遮蔽，为木蔽阳光，病则必有疑难之虑；太阳左右两额也，太阳为众阳之宗，属火，旺夏，气色宜红，今黑色掩蔽，将有水来克火之象，定见伤残，故不治。又日角诸书皆误为口角，不知面部无口角之位，不但无此位，证亦全不符，盖小儿中气强者，唇色不变，中气虚寒者十有九青，此为常候，非难医之症。此儿若以儿科套用苦寒清热解毒及追风镇惊之药，作胎热脐风治，实难保全。然非自知医理，小心翼翼亦难挽救也。又尝读陈复正书，谓今时禀受十有九虚，苦寒克削，最不相宜，况婴儿初诞，如蜇虫出户，草木萌芽，卒遇暴雪严霜，未有不为其僵折者。以苦寒而入初诞之口，亦若是也。每见三朝七日，必有肚痛呕乳，泄泻夜啼之证，是皆苦寒伤胃之害，其孰能知之？每叹陈氏识见超迈，诚足以启发愚蒙耳。|