0300
殷春台夫人产后失调，迁延年余，服药罔效，时时畏寒，咳嗽痰清，肢体倦怠，夜不欲寐，口不欲食，神疲不离枕席，时吐白沫，胸中闷塞，经水久闭，诊其脉两寸弦紧搏指，两尺俱微弱，舌本淡紫，苔白厚而干。余曰：此上实下虚之候也。上实者，脾中之痰湿壅于上焦，下虚者，阴中之真阳虚于下焦，惟下焦真阳不足，不能蒸水上潮，肺气无权，脾湿又将窍隧阻塞，故舌干而白沫时吐，血不能生，气不能利，故经闭而倦怠也，为用丸剂清上，膏剂补下，以白术、炙草、枳壳、橘红、贝母、桑白皮等，水叠丸，食后服之，以肉苁蓉，枸杞、杜仲、鹿角胶、鹿角霜等熬膏，空心服之，一月余，颇见安好，忽又延毕医诊视，服滋阴降火两帖，反觉沉困，因仍服吾之丸剂、膏剂，八月余，经水始通，诸症皆瘳，饮食渐加，吾嘱令多服为是。/|