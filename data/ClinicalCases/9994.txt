0109
肾阴虚则精不藏，肝阳强则气易泄，故遗精惟肾肝为多。然亦有不在肝肾，而在心肺脾胃之不足者，又未可执一论。庚寅冬，余至济南，有黄姓某，五十余岁，精关不固，先遗后滑，病经一年，神疲气弱，痿顿不堪，频服六味丸不效，来延余诊。脉象两尺细数，寸关虚大，知是阳气下陷，不能摄精，以补中益气汤加麦冬、五味，固摄而愈。乙未，余寓上海，宁波沈某二十余岁，形瘦色赤，咳嗽吐红，黎明梦遗，患已两年，医药不应，问治于余。余诊之，六脉滑数，左尺尤盛，知是阴虚有火，用六味丸去山萸，加元参、黄柏、车前。十剂，火平；又十剂，阴复。仍前法进以参芪，调养而愈。此二症也，前系脾阳虚，后系肝阴虚，皆不足症也。然一阴一阳，判若霄壤，如当升补而反滋阴，元气愈陷；如当滋清而反补涩，相火愈强，不辨所因，谬然施治，病必加剧，又况郁滞积热与一切痰火为病，每致不梦而遗，尤非聚精、固精等丸，所能奏效乎？总恃临诊者，有辨虚实，审阴阳之权耳。|