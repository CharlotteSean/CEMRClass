吴佩元兄狎妓酣饮，真阴亏，损其本质也。忽两胯结两核，但肿而不红不痛，疡科以鱼口治之。盖因其平素有外色，彼亦自疑，遂甘服五虎毒剂，下之不消，久而自散。缘此伤阴咳嗽，亦属他医所治。后两膝下忽又结两核，亦肿而不痛，就治于余。诊其脉细数无力，上咳嗽而下结核，此真阴虚竭，津枯血少，为火结核也。以《外科证治准绳?结核证》与彼视之，作下部疮疡，用六味地黄汤加沙参、贝母、归、芍、麦冬等十数剂，其核一夜全消。医治一月，嗽亦全止。隔年余，忽大吐血，其素相好之医，斥地黄汤为毒药，吐血者服地黄汤，百不一生，不日阴虚而日虚冷。先以桂枝、归、芍、细辛、木通、甘草、姜、枣、当归四逆汤治之，血不止；改用真武汤，又不止；再加干姜，乃血尽自止。遂归功于姜、附，用之经年，渐至喉痛失音，脏毒溃脓而犹不悟，延至喉烂、肛烂，百苦而殁。夫恣用苦寒，浪投辛热，不辨阴阳，皆非王道，病家医家，可不慎诸！/|