0602
丁伯度司马之子，年甫一龄，于冬日患咳嗽之症。时医用润肺止咳之剂，愈服愈咳。一连十余日，更易数医，愈形沉重。夜间尤甚，一咳百余声，大有不起之势。始延余诊视。见其经纹直透三关，色黯而沉，吼喘不上，鼻孔扇动，神识昏迷，已濒于危。余云：“此症系寒入肺窍。因医误用滋润之品，以致寒邪闭锢，清道壅塞，是以如此。”斯时急宜用小青龙汤驱寒外出，其咳自止。伯度晚年得子，见有麻黄、细辛，恐其过于发散，意尚犹豫。余力肩其任，斯时病至危笃，非此方不能挽回。若再用寻常套方，不可救药。伯度见其言之确凿，始行与服一剂，而减去大半。因闭锢太深，三剂全愈。盖小儿之病，除痘麻而外，与大小无异。仲景之方，只要认证的确，用之无不神效。然医不难于用药，而难于认证。又况时医并不读仲景之书，何由知仲景之方误人不少，良可慨叹。|