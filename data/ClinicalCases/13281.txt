浙江粮道郑芝岩观察嵩龄之侄，薇卿鹾之子，乳名牛子，九岁。在塾读书，师他出，其从兄某戏以手捻其阴，由此遂小便闭塞，点滴不通。幼医某治之用通草、木通、车前、赤苍、泽泻、水葱及八正散之类，先后投之，悉皆罔效。其腹臌胀已经四、五日矣，滴水不敢入口，啼哭叫号，翻转床箦。薇卿惶急无措，请予设法。阅视诸方，凡通利水道者，莫不备尝，予曰：此气闭也，无须诊候。用卧龙丹少许，吹入鼻中，须臾，喷嚏大作，小便突下若决江河，遍湿茵席。牛子跃然而起曰：我无苦矣！相与大笑。薇卿仍请订方，予曰：病已去矣，可以毋药，此方书所谓上窍通下窍泄之意也。|