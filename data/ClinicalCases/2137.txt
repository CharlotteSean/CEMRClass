洪左。血痢及旬，日夜十余次，腹疼里急，身热晚甚，口干欲饮，舌前半糙绛，中后腻黄，脉象弦数。此乃阴液素亏，津乏上承，伏温在营，血渗大肠，肠中湿浊稽留，气机痞塞不通，症非轻浅。姑拟生津达邪，清营化浊。|鲜石斛三钱淡豆豉三钱金银花五钱连翘壳三钱白头翁三钱北秦皮二钱酒炒黄芩一钱五分炒赤芍一钱五分焦楂炭三钱全瓜蒌切，四钱枳实炭一钱苦桔梗一钱一活芦根去节，一尺|二诊：昨投药后，诸恙不减，而反烦躁不寐，舌红绛，苔糙黑无津，脉弦数。伏温化热，由阳明而传于厥少二阴。厥阴为藏血之经，内寄相火，厥阴有热，则血溢沸腾，而下迫大肠，则为血痢；少阴为水火之脏，水亏火无所济，津液愈伤，神被热扰，则烦躁而不寐也。身热晚甚者，阳明旺于申酉。阳明之温热炽盛也，温已化热伤阴，少火悉成壮火，大有吸尽西江之势！急拟黄连阿胶汤，滋少阴之阴，白头翁汤，清厥阴之热，银翘、花粉，解阳明之温。复方图治，犹兵家之总攻击也。勇往前进，以冀弋获。|阿胶珠二钱川雅连四分生甘草五分白头翁三钱鲜石斛四钱连翘壳三钱生赤白芍各一钱五分酒炒黄芩一钱北秦皮二钱金银花四钱粉葛根一钱五分天花粉三钱活芦根去节，一尺生山楂三钱|三诊：服药后，已得安静，水火有既济之象，且有微汗，伏温有外解之势，血痢次数亦减，药已中肯，有转危为安之兆。惟阴液大伤，清津无以上供，齿垢唇燥，舌仍焦糙，口渴不欲饮，热在营分，蒸腾营气上升，故口渴而不欲饮也。脉弦数不静，守原法而出入一二、冀望津液来复，邪热退却，由里及表，由营返气，始能入于坦途耳。|原方去葛根，加粉丹皮一钱五分、鲜生地四钱。|四诊：血痢大减，临晚身热亦去其半，舌黑糙已退，转为光红，唇燥口干，不思纳谷，脉濡数，阴液伤而难复，邪热退而未净也。仍拟生津清营，以和胃气。|鲜石斛三钱天花粉三钱生甘草五分阿胶珠二钱川雅连三分白头翁三钱酒炒黄芩一钱赤白芍各一钱五分嫩白薇一钱五分炒银花四钱广橘白一钱生熟谷芽各三钱活芦根去节，一尺|五诊：血痢止，潮热亦退，唇燥齿干，睡醒后口舌无津，谷食衰少，神疲萎顿，脉濡数不静。阴液未复，津无上承，脾胃输化无权，生气受戕，人以胃气为本。今拟甘寒生津，养胃清热，以善其后。|西洋参一钱五分鲜石斛三钱生甘草五分大麦冬二钱炒银花三钱嫩白薇一钱五分广橘白一钱生谷芽四钱抱茯神三钱生扁豆衣三钱淮山药三钱活芦根去节，一尺|