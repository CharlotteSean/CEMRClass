王君圣翁，乙丑年七月下旬，得疟疾。前医者已半月，皆柴、葛、黄芩、二母、二陈等药，不效，困惫在床，迎余视诊。面目黧黑，间一日发，脉则单弦而硬，历医甚多，补泻温凉用之已尽，历秋至冬，益至危笃，元气太虚，竟无汗解，身目皆黄，其发也。由两足筋抽，即恶寒，渐次冲于腹，腹则胀大如鼓，汤饮不下，惟能仰卧，两足直伸，不能转侧，寒热轻而胀重，全无汗解，发则必一昼夜。芪、术下咽，腹肋胀痛，脐旁有动气，诸医束手矣。盖此翁年逾五十，素恃强健，初疟汗解，以为病退，房室无忌，情或有之。深思疟状从两足上冲入腹，腹胁胀痛，面目黧黑，小便点滴难出，脉弦而硬，不受芪、术，皆肾肝病也。病经五阅月，真气败伤，疟邪深入，须补肾藏阴阳，使本气壮实，逼邪外解，今气已冲胸胁，未及于喉，若再上冲，必增喘呃。以金匮肾气汤本方，两倍桂、附，加人参五钱，病人苦药，日投一大剂。服至七、八日，足抽气冲减半而疟势反彰。余曰：“无虑也。此正气与邪争也。正胜则得汗而邪外解。”执方不用增减，又服二旬，至大寒节次年初气，则大汗三身，而疟止矣。但一足筋挛，不能步履，至次年上元节，方登室会客，而足跛者仍半年。病这前后。众医所疗，后半节专意委任，乃以意治效，未作疟医也。|