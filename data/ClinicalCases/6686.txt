0006
北山友松|今桥定休年过古稀，精神不迈，收放官债为业，蓄积甚厚。近年来放多收少，忤情逆意，郁滞有日。使抑郁之气留滞不散，停于胸膈，不能流畅，致腹胁虚胀，大肠虚闭，小便涩少，面目四肢浮肿。请后藤益庵调治三月余日，其症弗瘳。更加口舌干苦，饮食减少。或荐予为治，脉之左右沉中带弦。予谓怒气结聚，不得发越，升降失常。遂用古方八味逍遥散，白术易苍术，倍柴胡、茯苓，加越桃鞠芎香附醋制每帖二钱，灯芯、生姜各二分，流水煎服。五帖许，小水通利，浮肿全退，口舌知味矣。于是改投薛氏归脾汤，仍加越桃鞠芎香附。服五十帖后，脉得动荡，然而弦形尚在，因加酒炒白芍，又使服五十帖，脉症俱和。再去所加三品及白芍，乃用原方五十帖而停药，时壬辰秋月也。癸酉初秋，因追荐亡侄于法华寺，请僧顿写佛经，于老心有所感慨。适僧请小食，强餐数口，自觉心胸不快，急舁归家。忽吐所餐之食，及痰涎黄水，口不能言，眼不识人，昏倒于席焉。幸手下有人，知用人参急煎三钱许灌之。及予诊视，口眼定动，颇能认得亲疏耳。于是再煎人参五钱，炮姜一钱六分，强使缓啜之。又撮香砂六君子汤相间服之，次日六脉俱应，只沉弱矣。再煎参姜如昨，六君子汤少加木香以进。第三日亦照于前调养。厥后或单用归脾汤，或二方合和，直至穷腊停药，前后用人参四斤云。|