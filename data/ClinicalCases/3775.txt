0001
屈左。痰饮咳嗽已有多年，加之遍体浮肿，大腹胀满，气喘不能平卧，腑行溏薄，谷食衰少，舌苔淡白，脉象沉细。此脾肾之阳式微，水饮泛滥横溢，上激于肺则喘，灌溉肌腠则肿，凝聚膜原则胀，阳气不到之处，即是水湿盘踞之所，阴霾弦漫，真阳埋没，恙势至此地步，已入危险一途。勉拟振动肾阳，以驱水湿，健运太阴，而化浊气，真武、肾气、五苓、五皮合黑锡丹，复方图治，冀望离照当空，浊阴消散，始有转机之幸。|熟附子块二钱生於术三钱连皮苓四钱川桂枝八分猪苓二钱泽泻二钱陈皮一钱大腹皮二钱水炙桑皮二钱淡姜皮五分炒补骨脂五钱陈葫芦瓢四钱黑锡丹吞服，一钱济生肾气丸清晨另吞，三钱|二诊：前方已服五剂，气喘较平，小溲渐多，肿亦见消，而大腹胀满，纳谷不香，咳嗽夜盛，脉象沉弦，阳气有来复之渐，水湿有下行之势，既见效机，率由旧章。|原方去黑锡丹，加冬瓜皮二两煎汤代水。|三诊：又服五剂，喘已平，遍体浮肿减其大半，腹胀满亦松，已有转机。惟纳谷不香，神疲肢倦，脉左弦右濡，舌虽干，不欲饮，肾少生生之气，脾胃运输无权，津液不能上潮，犹釜底无薪，锅盖无汽水也，勿可因舌干而改弦易辙，致反弃前功。仍守温肾阳以驱水湿，暖脾土而化浊阴。|熟附块五钱连皮苓四钱生於术三钱川桂枝六分猪苓二钱福泽泻五钱陈皮一钱大腹皮二钱水炙桑皮五钱淡姜皮五分炒补骨脂五钱冬瓜子皮各三钱陈葫芦瓢四钱济生肾气丸清晨吞服，三钱|四诊：喘平肿消，腹胀满亦去六七，而咳嗽时轻时剧，纳少形瘦，神疲倦怠，口干欲饮，舌转淡红，脉象左虚弦，右濡滑。脾肾亏而难复，水湿化而未尽也。今拟平补脾肾，顺气化痰。|炒潞党参五钱连皮苓四钱生於术三钱陈广皮一钱仙半夏二钱炙远志一钱炙白苏子五钱旋覆花包，五钱水炙桑皮五钱大腹皮二钱炒补骨脂五钱冬瓜子皮各三钱陈葫芦瓢四钱济生肾气丸清晨吞服，三钱|五诊：喘平肿退，腹满亦消，惟咳嗽清晨较甚，形瘦神疲，纳谷不香，脉濡滑无力，脾肾亏虚，难以骤复，痰饮根株，亦不易除也。今以丸药缓图，而善其后。|六君子丸每早服三钱，济生肾气丸午后服三钱。|