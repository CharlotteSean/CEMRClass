钱海亭，年三十五岁，直隶人，寓南昌城内。|病名：暑湿痢。|原因：炎暑酷热，纳凉饮冷，停湿内郁，积久化热，伤于阳明血分，致有斯疾。|症候：里急后重，欲便不便，滞下脓血，日数十次，发热畏寒，粒米不进，病势危急。|诊断：右关脉沉滑而数，症与脉象合参，此即内经之肠澼便脓血也。|疗法：非表里兼治，恐难奏效，议以仲景黄芩汤加味法，以黄芩白芍加柴胡，清解营卫，兼升阳为君，黄连、大黄，清涤肠积为臣，木香、槟榔、厚朴，理滞气为佐，山查、陈仓米，和胃为使，适有荷叶方盛，因加新荷叶，以助清解和胃之力也。|处方：细条芩三钱，酒炒杭白芍五钱竹叶柴胡二钱川黄连钱半，吴萸水炒生锦纹三钱，酒洗花槟榔钱半广木香八分川厚朴钱半山查炭三钱陈仓米六钱，炒新荷叶包煎。|效果：此方连进二剂，冷热已愈，痢亦减轻。仍照原方去柴胡、大黄、黄连，加当归身二钱、左金丸二钱，以药汤送下，接进二剂。至五日后，各症逐渐痊愈矣。|廉按：暑湿痢，初多噤口，由湿热郁滞胃脘，症必兼身热口渴，腹灼目黄面垢，舌苔黄浊，或兼寒热如疟，长沙黄芩汤加味，却是正治。然其所用药品，仍不出洁古芍药汤之范围。|