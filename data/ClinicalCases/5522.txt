0004
高彦卿上舍，夙有气痛，近日复发，发时胸膈气胀，觉心如上升状，并牵引背脊骨节痛，是肾心痛也。其胸膈气胀，必由膻中气不舒展，膻中者，臣使之官，又为气海，其大气之搏而不行，积于胸中而不散，则窒塞之状已若绘矣。又胸中本属阳位，诸阳脉咸附于背，肾俞穴在背脊，肾气由背脊而升，上则与心系通而为一，所谓坎北离南，水火相感者也。按，此足见肾中阳虚，而中阳尤乏，浊阴上干，为胀为痛，决非心胀而痛也。心者君主之官，一痛则手足青至节，为不治，此为明辨耳。据述每胀痛时，必须尽力努挣，其痛则差缓，是挣则搏聚之气稍舒，故痛亦稍缓矣。诊脉沉迟，脉诀云：沉迟冷结。法当理中阳兼通肾气，仿辛通温散之剂以进。又细审面色沉黯带黄，每饭必呕清水数口，腹中汨汨有声，小水黄浑，是阴瘅兼发，与三年前病候相似，此方亦可兼治也。|附子干姜肉桂智仁澄茄吴萸金铃子丁香|此方服四剂，痛渐止，去金铃子，加茯苓、白豆蔻，令其多服，兼吞丁桂硫附丸十余两，而诸病皆痊。|宿病复发，非草率定方所能绝其根株，必如是方尽善尽美。吾兄凡遇气痛一症，煞费苦心，余眼见的确。寿山|