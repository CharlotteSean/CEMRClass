詹姓妇，年三十一岁，住念亩头。|病名：伏暑子痢。|原因：妊娠已七个月，夏季吸受暑气，伏而不发，至仲秋食鸭，积热下郁肠中而化痢。|症候：下痢赤多白少，如酱色紫，腹中滞痛，里急后重，解出颇难，必转矢气，痢即随出，日夜二三十行。|诊断：脉右弦滞，左弦小滑数，舌边紫赤，苔黄薄腻。脉症合参，此产科心法所谓子痢也。最防胎动而堕，饮食起居，亦宜谨慎，勿谓言之不豫焉。|疗法：法当凉血安胎，以当归黄芩汤合香、连为君，佐香、砂以运气舒肝，虽不用治痢套方，正所以治孕身之痢也。|处方：油当归二钱生白芍三钱青子芩钱半清炙草五分青木香六分小川连七分制香附钱半带壳春砂五分，杵|效果：二剂痢即轻减，原方加鲜荷叶一钱拌炒生谷芽三钱，再进二剂，痢止胃动而愈。|廉按：孕妇患痢，治之极难，古人有三审五禁之法，三审者：一审身之热否，二审胎之动否，三审腰之痛否。五禁者：一禁槟榔、厚朴破其气，气破胎下也，二禁制军破其血，血破胎下也，三禁滑石、通草通其窍，窍通胎下也，四禁苓、泽、车前利其水，过利必伤阴，胎亦难保也，五禁人参、升麻提塞其气，塞则下痢愈滞，提则胎气上冲也。惟以调气凉血为最稳，张石顽所谓调气有三善，一使胃气有常，水谷输运，二使腹满腹痛，里急后重渐除，三使浊气开发，不致侵犯胎元也。其药以四制香附带壳春砂为最良，其次白头翁、白桔梗、炒银花、炒香鲜荷叶，又次佛手片、鲜茉莉、玫瑰瓣、代代花之属，凉血莫妙于芩、芍、连、梅、蒿、柏等品。此案方法，适合调气凉血之作用，既不碍胎，又能除痢，稳健切当，正治孕痢之良剂。|