佚名|王士乾室，素多郁怒，气聚于腹，上攻脘痛，旋发旋安。花甲外，病益甚。医治益剧。李西园荐孟英视之，曰：此非人间之药所能疗矣。辞不予方。其夫子及婿，环乞手援。孟英曰：既尔，吾当尽力以冀延可也。然腹中聚气为瘕，攻痛呕吐，原属于肝，第病已三十载，从前服药，谅不外温补一途。如近服逍遥散，最劫肝阴；理中汤极伤胃液。名称疗疾，实则助桀。人但知呕吐为寒，未识风阳内煽，水自沸腾。专于炉内添薪，津液渐形涸渴。奈医者犹云“水已不吐，病似渐轻”。是不察其水已吐尽，仅能哕逆空呕，所以不能纳谷。便秘不行，脉弦无胃，舌痿难伸，蕴隆虫虫，何可措手？可谓“女人亦有孤阳之病”矣。勉以西洋参、肉苁蓉、麦冬、玉竹、生白芍、石斛、竹茹、柏子霜、紫石英为方，猪肉煮汤煎药，和入青蔗浆、人浮，服后，呕哕皆止，人以为转机。孟英曰：譬之草木干枯已久，骤加灌溉，枝叶似转青葱。然根荄槁矣，生气不存，亦何益耶？继而糜粥渐进，颇思肉味，其家更喜，以为有望。孟英曰：且看（大）解后如何？越数日，大便颇畅，殊若相安。亟迓复诊。孟英曰：枉费苦心矣！脉不柔和，舌不润泽，虽谷进便行，而生津化液之源已绝，药石能从无中生有载？夏至后，果殒。|