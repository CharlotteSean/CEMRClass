徐姓妇，年三十岁。|病名：妊娠疫疹。|原因：妊娠六月，患疫疹，邀毅诊视。|症候：头目浮肿而赤，遍身疼痛，胸腹郁闷，头脑剧痛，疹形略见头面，狂躁不安。|诊断：脉数，舌红。家人惶恐，祈神许愿。毅曰：神鬼之事，何足信哉。盖热毒盘踞于中，则烦躁不安，热气上蒸，则头脑剧痛。疫疹欲出不能出，正在战出之候，则遍身疼痛。妊娠患是症者，最为危险。何则？母病热疫，则胎亦热，胎热则动，疫火煎熬，恐有堕胎之患。少顷，疫疹通身遍出，邻人在旁云：麻疹全身既已出齐，虽有烦躁，亦无妨害。余曰：汝等不知本年患是症者，皆非真正之麻疹，古人所谓瘟疫流行者，即此等之症候是也。虽全身出齐，而亦有异同之点，疹形松浮者轻，紧束者重，红活者轻，紫黑者重。况伊之症，疹形紧束而兼紫黑，形虽见于外，而毒根深藏于内，故胸腹郁闷不安，前人谓胃热将烂之候，指斯时也。若不急治，危在顷刻。|疗法：用余师愚清瘟败毒饮加紫草茸，大剂凉血以消毒。|处方：生石膏六两（研细）小生地一两乌犀角二钱小川连四钱焦栀子四钱肥知母六钱淡黄芩三钱苦桔梗钱半赤芍三钱生甘草一钱元参心四钱青连翘四钱牡丹皮二钱紫草茸二钱鲜竹叶四十片|次诊：服后片时，即小产一女。产后瘀血不行，腹大如未产之状，患者似觉尚有一胎在内，少顷又产一男，但腹痛如前。家人随向邻家，寻觅姜来煎汤与服（吾台风俗产后必食姜炒米饭等）。余闻其言，竭力阻止，若服此等热物，人必狂躁，不可疗救，不但目前不可服，即至数日，亦切勿一滴沾唇。再拟一清热去瘀之方。|次方：全当归三钱芎穷八分鲜生地六钱粉丹皮钱半光桃仁钱半泽兰三钱淡黄芩钱半益母草五钱制香附二钱紫草茸一钱生赤芍二钱生甘草八分|效果：嘱服数剂，余即返舍。随后伊母家请一专科麻痘之老医来诊。病家即将余之言告曰：不可服姜等云云。老医曰：产后无姜，不能去瘀，不妨服下。幸病家素信鄙人，且观其症果系热病，老医之言，似欠妥当，姜等未敢与饮。老医书方与服（未知拟何等方），服后烦躁。仍用毅所拟清热去瘀之原方，服数剂而愈。|说明：本年瘟疫流行，正月起，至今尚未断绝，如疫痘、疫疮、疫疹、疫咳等病症，东南未平，西北又起，死于非命者，不知凡几，殊深惨痛，如吾黄之新桥管、廓屿岙、上云墩数村为尤甚。患疫痘死者十之八九，疫疹死者十之三，医者作正痘麻疗治，用温补顶托、错药而死者，亦十之二三。惟疫咳侵于小儿，村村俱有，极其繁多，父母不知，以小人咳嗽为平常之症，不服药可愈，至咳久医不及而死者，亦十之二。鄙人诊治，见有疫气传染，不论痘疮麻疹之属，如遍身疼痛，有汗烦躁，其脉浮沉皆数，则用清瘟败毒饮加减；无汗烦躁，遍身疼痛，胸腹胀闷，脉数便结，憎寒壮热，则用防风通圣散加减；若轻症，但寒热咳嗽发疹，用银翘散加减，或用荆芥穗、防风、连翘、牛蒡、桔梗、杏仁、前胡、葛根、甘草之属，如用加味，或生地、丹皮、紫草，或花粉、银花之类相出入，治愈者约十之八九。观此，医者必须随机达变，切不可拘泥于专科之书明矣。|廉按：台州所谓疫疹，杭宁绍谓之疫瘖，江苏则称疫痧。王孟英曰：麻也，痧也，疹也，瘖也，各处方言不同也，其实一也。其辨症首要，端在形色。先论疹形，松浮洒于皮面，或红或赤，或紫或黑，此毒之外现者，虽有恶症，不足虑也；若紧束有根，如从皮里钻出，其色青紫，宛如浮萍之背，多见于胸背，此胃热将烂之征，即宜大清胃热，兼凉其血，以清瘟败毒饮加紫草、红花、桃仁、归尾，务使松活色淡，方可挽回，稍存疑虑，即不能救。次论疹色，血之体本红，血得其畅，则红而活，荣而润，敷布洋溢，是疹之佳境也。淡红有美有疵，色淡而润，此色之上者也。若淡而不荣，或娇而艳，干而滞，血之最热者。深红者，较淡红而稍重，亦血热之象，凉其血，即转淡红。色艳如胭脂，此血热之极，较深红而更恶，必大用凉血，始转深红，再凉其血，而淡红矣。紫赤类鸡冠花而更艳，较艳红而火更盛，不急凉之，必至变黑，须服清瘟败毒饮加紫草、桃仁。细碎宛如粟米，红者谓之红砂，白者谓之白砂，疹后多有此症，乃余毒尽透，最美之境，愈后蜕皮。若初病未认是疫，后十日半月而出者，烦燥作渴，大热不退，毒发于颔者，死不可救。至若妊娠疫症，母之于胎，一气相连，盖胎赖母血以养，母病热疫，毒火蕴于血中，是母之血即毒血矣，苟不亟清其血中之毒，则胎能独无恙乎。须知胎热则动，胎凉则安，母病热疫，胎自热矣。竭力清解以凉血，使母病去而胎可无虞，若不知此，而舍病以保胎，必至母子两不保也。至于产后以及病中适逢经至，当以类推。若云产后经期，禁用凉剂，则误人性命，即在此言。此皆余氏师愚实地经验独出心裁之名论也。此案诊断颇有发明，方法悉宗余氏，胎虽不保，而产妇生命幸赖此以保全，即产后清热去瘀，亦属适当之疗法，似此危症，幸收全功，盖不执产后宜温之谬说，对症发药之效能耳。案后说明，确有见地。|