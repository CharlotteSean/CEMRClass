钱闻远，自春间偶患痰嗽，医投苏、葛而失音。更医大剂滋补，渐至饮水则呛，入延愈剧。邀孟英诊之，曰：左寸动数，尺细关弦，右则涩。乃心阳过扰，而暗耗营阴，肺金受灼，清肃不行，水失化源，根无荫庇，左升太过，右降无权，气之经度既乖，血之络隧亦痹，饮水则呛，是其据也，金遇火伏，其可虑乎。继而瘀血果吐，纳食稍舒，老医严少眉以为可治，竭力图维，仍殒于伏。|