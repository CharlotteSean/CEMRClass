0000
方纯石兄，五月初，两颐肿痛，先为疡科所医，外敷内服，不知何药。至八日见招，肿势将陷，寒热交作。余曰：“此时行之蛤蟆瘟也。”用荆防败毒散两剂，表热随退，肿消大半。不虞少阳之邪，直入厥阴，脉变沉弦，喉痛厥冷，呕吐胸胀。改用当归四逆汤加附子、干姜、吴萸，坚服三、四日，得微汗，喉不痛而呕止，脉起足温，尚有微肿，病家以为愈矣。次日往看，肿处尽消，但笑不休，问其所笑何事，答曰：“我亦不知。”脉复沉细，舌有灰苔，已笑半日矣，追思初病，必服凉药，所以少阳传入厥阴，厥阴不解，又传入少阴。少阴寒水，上逼心火，心为水逼，发声为笑，不早治之，将亡阳谵语，不可治矣。幸孙、叶两医，以予言不谬，遂用大剂四逆汤加人参三钱，服后片时，略睡须臾醒，即笑止。一昼夜共服三剂，次日肿处复起，仍用当归四逆汤加附子、干姜。三、四日肿处回阳发痒起皮而解。其时有不解事者，谓予多用姜、附而致狂。医难用药，有如此夫？|