0303
袁令默令爱，素禀不足，分娩后，体倦，发热，医者以其弱龄瘦质，且遵丹溪产后当大补之法，遂以参、芪进之，病益甚。延师诊之，师曰：脉浮而涩，此不惟有余血，且有风寒在内。夫瘀血未尽，外邪初感，均有用参之诫，是以补之无功耳。遂正前方，而用解表散瘀之药。三、四剂后热除胸爽，然倦怠如故。师曰：参、芪之用，此其时矣，乃令默惩咽废食，因循而弗敢与。越四、五日，忽舌喑不语，举室惶惶，别延三、四医视之，询知前有用参之误，绝意不及补。或以为神虚而用茯神、枣仁之属，不效也；或以为痰滞而用南半、姜、橘之属，不效也；或作火治而用芩、连亦弗效也。于是复恳之师，师察其神情，虽不能语，然每对食物辄注目以视，得食则神稍旺，更衣则神即疲，且脉空而大。因谓令默曰：《灵枢》云脾之脉，连舌本散舌下。心之别脉，系舌本。今下上两虚，医药杂乱。经又云：言而微，终日乃复言者，此夺气也。况经月不语乎，不唯用参且应用附矣。遂一力任之，令默尚狐疑。服五、六日，诸症悉愈矣。因是而知病机二字，诚先哲之格言也。夫此机者，间不容发，有昨宜用攻而今宜用补；旦宜用热而夕宜用凉。亦唯视其机之所在，以法合病耳。故是症也，不用补之害，与骤用补之害同，失其机甚矣。医道之难也。|