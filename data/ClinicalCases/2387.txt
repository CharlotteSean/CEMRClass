熊伟男司训正月上旬，贺节饮酒，即于席上腹痛吐泻，并作厥冷大汗，竟不能归。先医用炮姜、香砂不效；又进平胃、二陈，亦不效。因吐泻大汗，真阳外越，反面赤脉大腹胀而痛。延京口名家，见其腹大而痛，视为实证，投以木香、槟榔、腹皮破气劫药，病家不敢服。自真州迎余至瓜镇，已病四日矣。诊其脉，洪大无伦，重取即散，素有肋下肝肾气病，自以为旧疾作楚，予曰：“非也。盖首春苦冷，暴寒所伤，此寒霍乱也。故卒热大痛，吐泻并作。因吐泻汗出，里气虚寒，真阳外越，以致面赤戴阳，阴躁不眠，口干呕哕，腹胀如石，胁痛气冲，脉洪散乱。此汗泻亡阳，大虚若实，危笃急证，若不急救，必致厥冷汗出不治矣。非若寻常霍乱，吐泻止而愈者比也。”遵仲景霍乱治法，以四逆汤加人参、肉桂、茯苓，小剂先投，得闭目片刻，继用人参五钱，附子三钱，干姜、肉桂、茯苓各二钱，日投三剂，脉略敛小，而两足太溪冲阳，皆陷下不见，如斯重剂，六日始胀痛止而得卧，十二日大便方通，可进饮食。因平素脐旁肾脏有动气，芪、术皆不能入剂，用四逆、桂苓二十余日，饮食如餐。易用八味地黄汤，三倍桂、附，加人参，调治两月方健。其时瓜镇医案，佥云误补，必致危殆，因令子青先为予门人，不得不肩任也。|