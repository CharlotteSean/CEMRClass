北山友松|河州佃户宗，是年七十三，因赴佛会于大坂婿家住宿。早饭后，忽尔卒倒，不省人事，牙关紧急，身冷，脉沉滑。急请于诊。便以苏合香丸，姜汁调灌之，稍醒而能饮药。时见一妇手捧煎成汤药将使饮之，予问婿曰何物也？曰乃某医使服三生饮也。予急止之云：“此乃七情气逆，且因食滞而然，不可妄用急剂以伐无过矣。病者于今人事醒矣，药能啜矣，药病投机，可立待其痊矣。为其生平居乡，不以酒为浆，不以妄为常，守己乐业，安分养性，故年虽七十，比市井放肆之徒，犹未艾也，何必浪投急剂乎？”婿曰：“是何病耶？”予曰：“凭脉与症，乃似中气，而实食滞也。夫中气症，大略与中风，亦自难辨矣。法曰，风中身温，气中身冷；风中多痰涎，气中无痰涎；风中多有汗，气中则无汗；风中脉浮，气中脉沉。又曰以气药治风则或可，以风药治气则不可也。今夫不论气中食中，一药双治也。将藿香正气散，去白芷加香附，每一帖重五分，生姜一分，水一钟半，煎作分，作数次服之，何如？”婿曰：“唯命是从。”予撮与服至五帖，诸症平复。改用钱氏异功散收功。撮药时，一僧医常德寺者，见其药之小帖，问曰：“世医有议先生之药一帖大则五钱，小则二钱，与今医之药，大小悬隔矣。今此老人，重病小剂，只得五分许者，莫非致疑病候而然乎？”予曰：“窘哉问也。凡人少壮老，其气有弱壮衰三等。故岐伯曰：少火之气壮，壮火之气衰。盖少火生气，壮火散气，况于衰火乎？故治法亦当分三等，其少壮老之人，皆当别处也。《示从容论》亦曰：夫年长则求之于府，年少则求之于经，年壮则求之于藏云云。此亦分少壮长三等求治之法也。子既是医，何不知乎此，而与世医唯疑议乎药哉？”常德曰：“某甲今日知成医之道矣。”予曰：“何也？”对曰：“熟读《内经》，暗记《本草》而已。”予曰：“贤者易言，良马易御，子之谓也。”|