黄砚亭兄，夏杪由徽来扬。时炎威未退，舟抵姑苏而疟作矣。医用芩、连、石膏、羚羊角等。寒凉太过。及到扬店，饮食少入，肠鸣切痛，时作呕哕，朝食而暮吐。甚则所食之物，过一、二日，仍带痰涎倒底吐尽，腹中少安。予曰：“君之胃脉弦而迟，肾脉虚而细。王太仆云：病呕而吐，食入反出，是无火也。君今为寒凉伤胃，阳气大损，不能蒸糟粕而化精微。至隔日而食仍吐出，则釜底无火可知。然尚非高年阳败槁在幽门者比也。前此不知补火，故久而无功。”因投附子、白术、炮姜、益智仁、丁香、茯苓。三剂而吐止，十剂而已痊。|