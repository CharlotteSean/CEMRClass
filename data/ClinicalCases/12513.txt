0601
又治世侄范定甫，甫周岁，三月患风温，越五十日，气绝，委诸地尚温，又抱之。予诊脉小数，虎口纹紫细，直透三关，舌黑燥。其祖母嘱毋开方，以逢药食必吐，绝食已一月。予问不食何以活？云见碗必欲饮，饮水泻水耳。因思药之如茶水者，必不吐。于是以病久气虚，用燕窝一两，以代元参、麦冬；羚角、竹叶以代川连；黑橹豆皮一两，以代地黄；茯苓、通草以通小溲，皆无药气味者。恣饮之。三日，舌黑为黄，溲通泻差，再三日竟愈，食粥饭。至今抱子多多。|