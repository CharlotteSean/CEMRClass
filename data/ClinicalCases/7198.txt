0006
佚名|某。五饮之症，最详仲圣，其名悬、溢、支、留、停是也。始起嗜卧昏沉，呕吐不纳，面肢皆肿，二便短涩。继今咳嗽不畅，转见痰血，左手有震搐之象，言语间谵讠严之句，右脉弦滑，甚于左手，气喘不平，动则更甚。是属支饮为主，停、溢兼之。大抵汤水入内，纳于胃而行于脾，输于肺而达于膀胱。所以停而饮成者，皆由中阳不足，运化机迟，入脾则肿，犯肺则咳，蕴于隧道则浮胀，内蒙清窍则神糊，清阳湮没则好睡，震伤阳络则吐血也。得之过于操劳，内伤心脾。脾伤则呕吐泛滥，而失堤防；心伤则君火萤焰，而反水制。古云：肿不可以喘，加喘为忌，既喘而见神糊为再忌。虽非肾纳无权，然心肺二经逆乱，收摄固不可投，肃降最为要法。所虑者，喘与脱邻，痉必易厥，成败自难逆料，变局祸不旋踵。勉拟一法，略仿仲圣，未卜得能转机否。|桑皮生苡仁茯苓神辰砂拌，各旋复花绢包滑石砂仁拌炙白前紫菀冬瓜子川通草|另：葶苈子（黑枣汤浸炒）三分、广郁金二钱，两味研末，用陈粟梗二两、大荸荠二两、枇杷叶三片，煎汤代水调服。|