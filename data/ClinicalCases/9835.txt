0107
春分以后，地气动而湿胜；秋分以后，天气肃而燥胜。秋燥致病，气分先受，治肺为急，人皆知之，然肺与大肠相表里，其为金也则一，燥从下受，往往大肠液涸，症转为危。辛卯秋，入都应试毕，吾友史怡之遣人持节，邀余往诊。脉象细数，舌微有黄苔而干，大肠燥结，便后脱肛，人见形容瘦弱，以脱肛为气虚，进以补中益气汤加味，遂至异常疼痛，日夜呻吟，安寐既不能，饮食尤少进。余思瘦人多火，此症系伏火为患，现届秋月燥令，燥火二气相并，庚金受灼殊甚，又服补气之剂，火得补而益炽，病安得不剧，因用地冬润肠膏二剂，大便润，疼痛平，能安睡矣。再用生地黄煎，去竹沥、姜汁三剂，诸恙大减，饮食如恒。后又服滋养药十余服而愈。论脱肛一症，小儿气血未壮，老人气血已衰，或产育及久痢用力过多，每患此疾。《难经》云：大肠与肺相表里，肺藏蕴热则闭，虚则脱。须升举而补之。盖缘气虚不能约束故也。后人宗其议，遇脱肛症，不问何因，率用补中益气汤为主方，岂知治者愈是，病者愈苦。症情百出，安能以一法绳乎？如此症，燥火烁金，非清润不可，若一于升补，邪愈实，血愈枯，后恐变不可测。昔人于《大肠燥结门》有“气血耗竭，呕逆不食，便如羊矢”之戒。岂无所见而云然哉！|