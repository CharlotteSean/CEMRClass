0303
顾听泉明经之媳，新产后，头痛甚剧。孟英按脉，右甚滑大。与清阳明法，得大解而瘥。|施氏妇，产后四肢串痛，药治罔效。医谓其成瘫痪矣！延已逾月。丐孟英视之，膏药遍贴，呻吟不息，脉数而洪，舌绛大渴。曰：此非风湿为病，膏药亟为揭去。近日服药，谅皆温补祛风之剂。营血耗伤，内风欲动，势将弄假成真。且吾向见其体丰血旺，何以娩后遽患斯疾？必生化汤、砂糖酒之类所酿耳。其父倪某，目虽瞽，闻而笑曰：君诚天医也。小女服过生化汤两帖，赤沙糖八斤。从此渐病，不识尚可起废图全否？孟英曰：幸其体足於阴，恢复尚易，若阴虚血少之人而蹈此辙，虽不即死，难免不成蓐损。因投大剂凉润壮水之药，一剂知，旬日安，匝月起。|孟英谓：暑令，产妇服生化汤、砂糖、酒，死者甚多，唯六一散既清暑热，又行瘀血，溽暑之令，诚为产后妙方。|