余在师处见吾师诊太平洲万安桥陈姓妇，年三十余岁，膈中时痛时止，痛时如针刺，止则亦无所苦，饮食如常，二便亦利，肌肉瘦削。吾师曰：上膈空旷之地，无有形质之物可停，寒食闭塞，又不能饮食如常，既饮食如常，又不当肌肉瘦削，若云寒气痛，痛在络中，未必时痛时止，且痛如针刺，一定是食管有虫粘住不下，在至高之处。杀虫等药，又不能及，若以末药，又恐粘入食窍，填塞不通，有妨饮食。宜设一涌吐之法，不知可能得效否。嘱病家停三日再来取方。吾师乃穷思三日，得一吐法。先令病人以鱼肉等佳味下饭，使其食之极饱，再以香油煎蛋，煎之极香，使病人坐在煎蛋之炉前，吸煎蛋之香气，又以葱汁熏之，再令病人将所煎之蛋食下，约三枚，病人饱不堪言，再以雄黄五分，花椒三分，藜芦五分，为细末，调服之后，饮以炒盐汤，以鸡羽搅喉探吐，使其胃中谷食倾涌而出。探三次，胃中所食水谷，探之净尽，以乌梅安胃丸一钱，煎汤止呕。所吐之水谷痰涎半桶，以清水淘净，拣出虫二十余条，形如年鱼，头阔尾锐，色紫有黑点，旁有两目，中有一口，其虫软而能伸缩，见风片刻即死，究不知何名。吾师云：此由食马蝗子粘在食管而生。食人血肉，久则长大，阻塞食管，而成痛格。所语亦想当然耳。然食管生虫，余所目击，若非吾师之巧思，虽读书万卷？亦徒然耳。孟子曰：大匠能与人规矩，不能使人巧。诚哉是言也。|