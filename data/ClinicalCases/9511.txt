0103
过铸|上虞葛君仲华之女兄，背生一粒椒，痒而不痛，根脚木硬。医内用败毒散，外敷金黄散。数日后，毒外驰而漫肿，其大如盘。邀余往诊，其人年近六旬，疮色白而平塌，时或作呕。先以黄狗下颏散内服外敷，日服二次，连服两日，出臭汗数身，再服大剂，以杀其势。方用：忍冬藤三两银花更好，生黄芪、元参、生甘草各五钱，天花粉、蒲公英各三钱，附子一片酒水各半煎服，先用白矾三钱研末冲服，稍停服药，恐其吐也此系余家秘诀，消毒最易。下颏散仅敷一次下颏难觅故也。后以乌龙膏（木鳖子去壳、半夏各一钱，陈小粉四两，草乌五钱）围之，渐渐收小至三寸而溃。掺以龙象散，月余收攻。自余医后，始终未尝觉痛，无不讶为神奇。余曰：非神奇也。时医喜用太平方时人以吃不好吃不坏者，谓之太平方。分量重者，不过三四钱，若承气、陷胸等汤目为忌剂，而不敢用，其实吃不好即吃坏矣，辨证未明，用药无君、臣、佐、使，投以平淡之品，不求有功，但求无过，是谓优容养奸，其害有不可胜言者。病家每喜此等医，即至不起亦不咎其优容之过。庸医杀人，杀之于不觉。噫！可慨也。|黄狗下颏连舌连皮劈下，以瓦覆炙之，煅至青烟尽而黑色如炭为止，带白色则过，性无用矣。见乞丐已杀者，买来制用，若特杀则反招不祥，慎之寒豆一名豌豆，俗名小寒豆白敛各等分，三味共研为细末，空心黄酒调服五钱，患处用此散以香油调敷取验，以服药后出臭汗及熟睡为准。|龙象散走方医名此散曰金不换：象皮二两三钱厚者为佳，用大块硼砂一钱三分八厘，铜锅炒黄色，趁热研末，用一两五钱入药、龙骨二两三钱，火烧冷透研，筛净末用一两五钱、乳香、没药俱去尽油赤石脂三两火煅五次入冷水五次研末用净二两朱砂水飞轻粉儿茶血竭各二两雄黄精一两五钱各研细末如尘，秤准，和匀，再研收入瓷瓶封固，泻气则不效，愈陈愈灵。临用时每药末一两外加麝香、冰片各六分同研匀，掺膏药上贴之。|