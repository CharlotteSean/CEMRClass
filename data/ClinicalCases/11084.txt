0302
陈足甫室，怀妊九月而患疟，目不能瞑，口渴自汗，便溏气短。医进育阴清解法，数剂不应，改用小柴胡一帖，而咽痛舌黑，心头绞痛。乃翁仰山闻之，疑其胎坏，延孟英过诊。曰：右脉洪滑，虽舌黑而胎固无恙也。病由伏暑，育阴嫌其滋腻，小柴胡（汤）乃正疟之主方，古人谓为和剂，须知是伤寒之和剂，在温、暑等证，不特手足异经，而人参、半夏、姜、枣，皆不可轻用之药。虽有黄芩之苦寒，而仲圣於伤寒之治，犹有渴者去半夏、加栝蒌根之文，古人立方之严密，何后人不加体察耶？投以竹叶石膏汤，疟止便闭，口渴不休。与甘凉濡润法数帖，忽腹鸣泄泻，或疑寒凉所致。孟英曰：吾当以凉药解之，人莫识其意，问难终朝，语多不备录。果以白头翁汤两啜而愈。|迨季秋娩后，发热不蒸乳，恶露淡且少，家人欲用生化汤，孟英急止之。曰：血去阴更伤，岂可妄疑瘀停而攻之？与西洋参、生地、茯苓、石斛、女贞、旱连、甘草为大剂，数日而安。|继因触怒，少腹聚气如瘕，酸痛夜甚。人又疑为凉药凝瘀所致，孟英力为辨析。与橘核、橘叶、橘络、楝实、苁蓉、木香、（山）栀炭、乌药、丝瓜络、海蛇、藕（肉）、石斛、两头尖等药，外以葱头抖烂贴之，两服后，腹中雷鸣，周身汗出而痛止。人见其汗，虑其虚脱，急追孟英视之。曰：此气行而病解矣。但脉形细数，阴津大伤，苔黄苦渴，亟宜润补。奈枢机窒滞，滋腻难投，且以濡养八脉为法。服之各恙皆蠲，眠食渐适。缘平素多郁，易犯痧气，频发脘痛，屡次反复。孟英竭力图维，幸得转危为安，渐投滋补而愈。|