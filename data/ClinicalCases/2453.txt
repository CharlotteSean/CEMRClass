0000
陈松丹，忽得暴疾，手足冷，四肢缩筋，上吐下泻，胸部极热，有上下不相接之象，心内甚慌，吃药难进。|荜拨二钱草果仁三钱，去油干姜四钱槟榔二钱柴胡二钱葛根二钱黄芩三钱羌活一钱厚朴二钱甘草一钱|一付愈。|李俊注：此霍乱也。《六元正纪大论》曰：土郁之发，为呕吐、霍乱。《气交变大论》曰：岁土不及，民病飱泄、霍乱。《五乱篇》曰：气乱于肠胃则为霍乱。《癫狂篇》曰：厥逆为病，足暴清胸，若将裂烦，而不能食。《痹论》曰：凡痹之类，逢寒则急。《太阴阳明论》曰：四肢秉气于胃而因于脾。《伤寒论》曰：凡厥者，阴阳气不相顺接，便为厥。厥者，手足逆冷是也。夫脾胃居中，主升清降浊之权，吐利、霍乱者不及之，土为湿所郁，清浊之气乱于肠胃，而中焦不通也。手足冷、缩筋者，中既不通，四肢无所禀气而寒胜也。上下若不相接者，吐则气乱于上，泻则气乱于下，而中失主持也，胸部热，心慌，吃药难进者，胃逆则木火之气乱于胸中而上焦不通也。|夏月霍乱以湿为主邪，而分寒热，大抵挟生冷、宿食而寒胜者多腹痛。此症腹不痛，为无宿食，而四肢冷、缩筋则寒胜也，胸部热、心甚慌，有似热胜，然外无发热、汗出之表，内无口渴、舌黄、尿赤之里，不得谓之实热，乃寒湿厥气格阳于上，上热初起之候也。上热初起尚未外传、下传，故无实热之象，合而观之，则此症犹在寒湿较胜范围中矣。|《至真要大论》曰：湿淫于内，治以苦热。《藏气法时论》曰：脾苦湿，急食苦以燥之。夫吐泻、霍乱者，脾胃不足之阳，为寒湿所郁，不能升降，非独湿淫于内也。惟辛能开，惟苦能燥，温中燥湿，固宜苦热，而温中通阳，则宜辛温，此不易之法也。干姜、荜拨之辛温热，长于温中通阳，治中寒阳郁霍乱；草果之辛温臭，长于温中燥湿，治中寒湿郁霍乱；槟榔、厚朴之辛苦温，长于温中下气，治中寒湿逆霍乱，故并用之，以理肠胃之乱，而柴胡、葛根、羌活则通上焦遏郁之阳，行于三阳之表，以与肠胃诸药相辅而行者也。《决气篇》曰：上焦开发，宣五谷气，薰肤、充身、泽毛，若雾露之溉，是为气。夫上焦之气，内行于脏腑，外行于皮毛，无止息也。上焦不通，则治节不行于内外而生热，乃必然之势也。故必降而抑之于下，开而泄之于外，再得黄芩以泻其有余之热，则上焦气化自复其常而治节出矣。甘草协和诸药，以安中气，因邪甚不可多用。|上焦之气，不行于表，故用柴胡、葛根、羌活因势利导，泄之于外，非有三阳表症也；上焦之热，未传于中下，故用黄芩泻之于上，而不用中下凉药，以免诛伐无过也。全方燥湿之药为多，而荜拨、草果、槟榔又为逐秽恶、宣壅滞之峻剂，其舌苔之厚腻且嫩而不燥，可必也，霍乱症无不邪盛，邪不去则正不安，故以去邪为急，惟正虚霍乱而无杂合之邪者，可用参、术之补，如《伤寒论》以理中汤治霍乱是也。|