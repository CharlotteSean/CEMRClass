吴兆行乃吴鹭客之伯兄也，侨寓金陵。九月初旬，天气乍寒，令政年近三十，因往令岳凌别驾衙斋饮食后归来，肩舆中被风寒所侵，随作呕吐不止，孕已五月，水米不入口者数日。白门诸医治之，药皆不纳，兆行因思令弟妇之症乃予起死，不得已，星夜自来广陵邀予过京调治。及至，病甚危笃，吐仍未止。盖兼胎气而然。其时日已薄暮，随用一剂，即就枕酣睡。醒来便能稍啜粥汤，调理数日而痊。兆行买舟复送予回广陵。盖此症明属风寒饮食而起，人第知发散消导，乃未识其体气中虚，不无克伐太过，故一闻药气，即便呕吐。向在广陵居住，予平日已知其脉之虚，故能一药而愈。是以脉宜常诊，或偶有客疾，便得其情，非草草也。/|