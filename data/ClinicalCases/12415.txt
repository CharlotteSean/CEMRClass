汤君某翁，年可七旬。鼻塞不通，常流浊涕，时而出脓出血，左颧似肿，齿龈时时肿痛，甚则血溢不止，以至鼻不闻臭，口不知味，逾二年矣。自以为鼻渊也，见予求治。诊毕，为书案曰：此非鼻渊症。六脉浮弦而劲，风寒并中病也。适中于阳明之经，故鼻与齿俱受其累。经曰：足阳明之脉，起于鼻额，挟鼻下行，入上齿，环唇挟口。风寒适中于此，结而不散，故即于此处现症。齿龈肿疼，时时出血者，风以阳邪化热，逼血外溢也。鼻塞不通，常流浊涕，甚则出脓出血者，寒邪外锢，气道不利，风邪内鼓，血液被蒸也。夫鼻为肺之窍，鼻塞而肺气不和，因而不闻香臭矣。阳明为胃之经，经病而及于本，因而不知五味矣。此症目下犹非大害，积而日久，寒邪不解于外，风邪常郁于中，此阳明一经，萦颧绕颐，人迎、颊车之间，势必蒸聚血液，破皮溃肉而出，此时大疮已成，而望面目之完全也难矣。及今图之，速以散寒祛风之药直入阳明经络，更以引经药引至其最高结聚之处，可以渐愈。更得外敷一药迎而导之，其效必捷矣。书方用生黄芪以托里，制附子以散寒，荆芥、防风以祛风，当归、川芎以和血，干葛、白芷导引诸药直入阳明一轻，加红花兼令入络，而少加火酒引令上行。汤君挟方去，或问：此方可必效乎？予曰：治当如此，其理然也，不效何为用药？至其究竟，或风散而寒犹未尽，或寒退而风犹未解，随症消息，药味不无进退，是又在乎临时之斟酌，难以预定矣。又且此病中之已久，经络内伤，皮肉外变，通窍开结、和血养营之品，非多服不可。若以三五升之汤液，六七次之饮啜，治二三年根深蒂固之病，则决难言功矣。世有服药对症，而病不获愈者，皆此弊也。轻视病而重望药，举世类然，君视汤君能脱此弊乎！或乃唯唯，曰：是不敢知，会当以君之语告之。|