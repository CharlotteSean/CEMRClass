常熟花园浜王姓妇，妊娠九月，胞浆水已破之后，腹痛浆水沥尽，小溲不通，已有三日，少腹不动。稳婆谓胎死腹中，或欲试手法，或欲下死胎方。邀余诊之，见产妇神情恬淡，并无所苦，唇舌均红。使稳婆按其少腹，温而不寒。脉来流利，软而无力。诊毕，稳婆问腹中小儿能保全否。余曰：腹中小儿，酣睡未醒。稳婆曰：何以不动。余曰：因睡而未醒，故不动也。主人曰：腹痛三日，小便不通，小孩不动，恐胎已死矣。请先生一断之。余曰：此名胞压膀胱，此方书所不载，必定是负重或跌仆而损胎元。又因坐蓐太早，气挣于下，胞压膀胱，小溲不能出，溲阻而胀。兼之胎元下坠，两相挤轧，不能转动。如果子死，当唇红舌黑，少腹作冷。按脉未离经，未至临产之时，胎元断断不死。即问产妇，曾否有负重跌仆之事。妇曰：三日前因有安息香两支在地，俯之不能拾，乃跪而拾之，起时胞浆已破。余曰：胞压膀胱无疑矣。可先将灯草刺鼻中，令产妇喷嚏，嚏则肺气开，上窍通则下窍泄，而小便可通，再吸洋烟三筒，将其胎提起，以免挤轧子门。小便通后，可让出地面，使小儿可以转身，临盆即不难矣。问服何药。余曰：不须服药。主人曰：可服催生药否。余乃进以胃苓汤加苏梗，利水行气而已。喷嚏之后，吸洋烟三筒，果然小便通畅，药将沾唇，小儿已下矣。若依稳婆手法，或服下死胎方，母子岂能保全。主人曰：君之催生方极灵，将来可传之于人。余曰：胃苓汤是受湿泄泻之方，作催生方，误事不小。其功不在药，而在灯草洋烟耳。|