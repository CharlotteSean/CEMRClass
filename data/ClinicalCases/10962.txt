庠生陆符九夫人，系董文敏公之孙女也。怀孕三月，忽崩涌如泉，胎堕而胞息，胀闷昏沉，发热谵语，上视见鬼，面黑流延已三日矣。此皆瘀血灌满胞中，上掩心肺，故恶证毕现。治法须分先后，用肉桂、归尾、泽兰、香附、红花、牛膝、元胡索煎成，调失笑散去其胞中垢秽，使不上升。继以参、芪、芎、归、肉桂助其传送，庶或有救。如方修服，神志稍清，觉痛阵连腰，恍恍如下坠。将鹅翎探入喉中一呕，而胞下胀闷诸苦若失。|