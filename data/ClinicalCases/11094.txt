0302
曾医房婶，怀孕三月而患热病，求予药。吾见其口燥心烦，渴欲饮冷者，阳明里热也。法宜白虎汤以撤其热；汗出恶热，大便秘结者，胃实也。法宜调胃承气汤以荡其实；口苦咽干者，少阳腑证也。法宜黄芩以泻腑热；舌苔干黑，芒刺满口者，内火烁干精液，阴欲竭之征也；腹微痛，而胎欲动者，热邪逼及胞胎也。若不急行驱阳救阴之法，胞胎立坏，不可为矣。即用白虎汤合调胃承气汤，加黄芩一剂，而热势略杀，再投一剂，泄下二次，结去津回，诸症皆愈，其胎立安。此但治其病，不必安胎而胎自无不安也。|