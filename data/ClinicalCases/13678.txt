吴某女，年十岁，形肥面黄，患带下，状如米泔。其老姑询余曰：区区童女，何以有此病耶？余曰：此非白带，是白浊耳，乃脾家湿痰下流。与健脾利湿药，十余贴而愈，后尝治数女子皆验。|按：白带、白浊、白淫三种，三者相似而迥然各别。白带者，时常流出，清冷稠粘，此下元虚损也；白浊者，浊随小便而来，浑浊如泔，此胃中浊气渗入膀胱也；白淫者，常在小便之后而来，亦不多，此男精不摄，滑而自出也。|