0006
吴斗南尊政年近四旬，面白身长，原虽北地生人，而禀赋殊弱，已育数胎，更觉虚豁，平时手足寒冷，带下常多，八、九月间便要烘火，身即衣绵，此阳虚之极也。四月中旬一日，正吃早饭，眼前一黑，忽然晕倒，手足皆冷，自汗如珠，六脉沉缓无力，不能应指，面色白光白，随扶就榻，邈不知人。急延数医，皆作中风处治，有用八味顺气散者，有用大秦艽汤者，或又曰：“此乃中痰之症，必先用牛黄丸为是。”又有谓此正饮食之时，忽然倒仆，当作食厥，而用盐汤探吐者。予谕之曰：“俱非其治也。此乃气虚卒倒。观其色脉，当大补中，以回元气。若用风门并化痰燥剂，变在顷刻间。”有一人阻曰：“补中无非用参，若一用人参，而痰喘并作，将何以救。”予曰：“非不可用。弟恐用迟无益于事耳。”病家见予论症分明，乃云：“敝房平素虚弱，于理宜补。”于是，诸君渐退，且云：“杀吴宅妇者，程某也。”斗南笑而不答，予乃用人参、黄芪、甘草、熟附共煎，频频灌之，手足渐有回温之意。稍久无药，手又渐寒，因此逐渐加参，一日服至数两，方得嗳气，略能开目认人。调理旬日而愈。噫！此症若非病家有主见，鲜有不误事者矣。其中一医认定病者系是北人，必然气实，岂非按图索骥之谓乎？|