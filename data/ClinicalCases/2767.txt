严。年届六旬，元气素弱，向有肝气，近患三疟。两月以前，先受伏暑；小愈之后，三疟遂作。脉弦，肝胃尤甚。木胜胃土，恶谷厌纳，痰多呕恶，心跳少寐，便闭溺赤。盖胃气一虚，百病丛生矣。高年虽大便两旬不通，未可以通阳为务。培养中气，启胃化痰，是为扼要；调和营卫，退其寒热佐之。|党参冬术茯苓半夏陈皮当归桂枝淡芩枣仁泽泻谷芽鹿角霜生姜红枣|上方以六君子汤坐镇中宫，补脾健胃，气运则痰湿自化，气旺则津液自生。合入当归、桂枝，和营散邪。更复鹿角霜之通阳者，以治背独恶寒。再加黄芩以泄热，监制桂、鹿之辛温，便无偏畸，不失调和之义。枣仁安神，泽泻去湿，谷芽醒胃，姜、枣调和营卫，皆佐使之助耳。|