叶姓妇年二十余，因事烦劳过度，经水淋漓不止，头晕，心悸，咽痛，脉息虚小，舌红无苔，此劳神太过，阴虚血热妄行。热上升则咽痛。其头晕心悸者，血虚而心无血养，脑筋衰弱也。先宜养血调经以止血。方用干地黄四钱，元参、阿胶、枣仁、牡蛎、麦冬、白芍各三钱，炒熟地炭二钱，香椽皮一钱五分。接服两剂，经水已止，惟咽痛头晕，饮食不多，舌红无苔，左脉较小。前方加鳖甲三钱，珍珠母五钱，桑叶三分，枸杞子、女贞子各二钱。接服四剂痊愈。|