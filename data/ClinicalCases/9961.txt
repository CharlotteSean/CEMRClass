甲戍冬，又因惊闻戚友家难。不忍坐视，代为忧郁，前症复作。偶因外寒，邪中章门，痛如刀插，人即昏晕，倒卧床褥。乃兄仓皇，急延予诊。按之六脉已伏，惟右寸浮大，乍有乍无。细察其候，脱症已具八九，刻不容缓，乃与逍遥散舒肝气，归脾汤解郁结，合煎一剂而苏。明早复诊，脉出如常矣。以理脾涤饮，加草蔻一钱，煎服二剂而安。春桥复问余曰：“章门结块，痛似刀插，又兼麻木，人即昏晕，而脉即伏，果为何症？”余曰：“窘乎哉问也。其理莫措，静而筹之。”明日方得其解。麻乃血虚，木乃湿痰，皆脾肾经寒所致。缘君平日戆直善怒，怒则未有不伤心肝脾三经者也。理脾涤饮，乃对症之方，兼服归脾汤，解郁结，生脾血。补中益气汤，壮脾胃，生发诸经。龟鹿地黄丸以滋补肾肝，汤丸并进，自必永寿。丙子秋又书曰：弟自幼至壮，多病床褥，父母常忧不寿。庚午春，天以兄台赐弟，一饮妙剂回生。不独弟蒙深恩，即堂上白发亦暗自怡颜，以为弟身强壮，可以读书稍慰于万一耳。沐恩愚表弟顿首禀谢。/|