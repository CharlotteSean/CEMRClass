陆少梅者，镇洋县吏也，俗称房科。其媳产后因劳受寒，致畏寒身热，痹痛腹疼，恶露已止。及第十二日，少梅邀余诊。据云城中医生，群谓将成蓐劳，并出其所服之方相示，大抵用荆芥、防风、乌药、香附、查炭、泽兰等药。余诊其脉，轻取则浮弦，重按则紧细，断其为表里受寒之症。因告之曰：“前方虽平稳，无如病重药轻，久延必致蓐劳。当此正气未衰，急宜开发，不可留邪，惟恐或嫌药峻，奈何？”少梅请余毋顾忌。乃书生化汤重加炮姜、麻、桂，一剂退，二剂愈矣。|