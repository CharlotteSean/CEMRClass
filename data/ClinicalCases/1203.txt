恒齐公|常熟萧宅女，上则喉口糜烂，下则腹痛便溏，病由去秋延及今夏，时作寒热如疟。缘劳心体质，夏气失长，秋冬收藏，今至暑气为之内伏。今诊脉，左尺寸俱紧，右关重按见涩，面色赤黑晦滞，舌苔腻厚黄白，睹色切脉，见症情形，明明肾水郁及丙火，三焦失司宣化耳。河间云：膀胱移热于小肠，膈肠不便，心胃壅热，上为口糜，主以柴胡地骨散。奈病久食减亏虚，虚火易以升动，用药以此为棘手，不得已，小其剂，缓其制以进之。|柴胡去苗、地骨皮二味等分为末，水一盏，煎至八分，去滓，食前服，每服药末或二、三钱可也。进三服大效。|