某幼。周岁内未得谷味精华，温邪吸入，上焦先受，头面颐颔肿浮，邪与气血混处，刀伤破伤经络，温邪内闭热壅，蔓延三焦，昏寐痰潮，舌刺卷缩，小溲点滴混浊，热气结锢在里，但膏连芩栀之属，药性直降，竟由胃连肠，而热气如烟如雾，原非形质可荡可扫，牛黄产自牛腹，从气血而成，混处气血之邪，藉此破其蕴结，是得效之因由也。夫温热时疠，上行气分，渐及血分，非如伤寒是六经顺传经络者。大抵热气鸱张必薰塞经络内窍，故昏躁皆里窍之欲闭，欲宣内闭须得芳香，气血久郁必致疡毒内攻。|紫雪丹三分，微温开水调服。|