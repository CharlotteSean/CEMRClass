孙荣泉妻，甲戌年廿七岁，住新街巷。气忿火升，腹撑，便血成块，时逾二载。心悸腰酸，血去太多，经事淡少，胃呆不馨。脾失统血，已穷漏卮，虚损之症。剧时心虚邪乘，惊悸欲汗，肢厥不暖，进大剂生脉养营而平。拟归脾益血、固肠断下丸方，便血竟痊。方为黄芪、党参、於术、茯神、菟丝、芡实、山药、扁豆、远志、潼蒺藜、天冬、香附、骨碎补、牛角鳃、五味、丝吐灰、归身头、首乌、生地炭、白芍、乌梅、金铃、香橼、杞子、木瓜、阿胶、鳔胶、杜仲、川断、鸡血藤胶，茺蔚、乌贼、柏子、枣仁、百草霜、麦芽、牛膝、巴戟、茜草、黑木耳、地榆、鸡冠花、血余灰、丹皮、白槿花、桑螵、旱莲、丹参，研末，乌枣另煎去皮捣和，连肚猪大肠一具，用手术翻转，糖盐各半擦去秽，洗净，入楂炭末、槐蕊末，线扎煮烂，石臼打糊，葡萄干煎汤，加入桑椹膏、龟鹿二仙膏，和丸如桐子大，晒干收贮。每晨晚空腹各服四钱。|