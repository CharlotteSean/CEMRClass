0106
斜桥苏氏妇，年二十四岁，患乳肿如悬瓠溃处日流水，医治二百徐日，略不见效。冬初求治于余，视其面色青瘦，微嗽唇红，音朗不嘶，寒热暮甚，日进粥两盏、饭半盏。所服之药，洋参、鳖甲、丹皮之类，皆谓疮劳已成，不过苟延时日也。余知其因循误药致此，以纸捻入药于疮孔，嘱到家自为抽换。妇云：胃气不佳，求赐一方。余曰：汝误药至此，尚不悟耶？停药五日，胃自苏矣。又问究成劳否？余绐之曰：后五日来，当赠汝妙药，决不成劳也。忻然而去。越五日来曰：奇哉，到家方暮，觉乳胀，抽去药线，出清脓碗许，是夜寒热顿减；近来抽换，日得清脓杯许，今不复如前肿硬矣。饭已可进两盏，固求赐方。余曰：煎剂费事，余有合就丸药，日服数钱可也。持去后，越旬复来曰：自服妙药，胃气胜于平时，惟脓水未净，月事未行，求一通经方。余见其肌肉丰润，两颊红晕，经已将至。若不与药，而另求内科通经，反恐误事，仍以前丸与之。后即全愈受孕。其实两次所用之药，皆饭焦磨末，少加橘皮而丸也。余治六、七年不愈之乳证，用药线刀针愈者，不胜仆数。即如此妇，若不插药，脓何由出？寒热何由止？胃气何由复？岂但疮劳而已，殆无生理矣！设不停药，肠胃津液被伐，必致绝粒。尝谓汉、唐方士以金石杀人，赖高贤救止，而草木延年补益诸说，牢不可破，真医道没而枉死者多矣。窃怪今之医生劝人服药，吾不知其居心何为？或问：断为死证而得不死，何也？曰：医之所谓死证，彼自有死之之法耳。断为死证而竟死，昧者必诧其术之神，而医者亦诩其断之准，而自鸣得意。悲夫，业医者知此有几人哉？/|