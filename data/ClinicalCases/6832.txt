0006
西林族侄本脾肾虚寒之质，因未得子，常服温剂，房事之后，气忽欲脱，心慌头眩，汗出不寐。他医用人参两许，附子三钱，如此重剂者，四、五日，已服人参十数两，汗出虽止而心慌眩晕，多餐不寐，仍然不减。相招治之，诊其脉，细数无伦。余曰：“始病庸或阳脱，参、附未为不善，今已阳回而阴竭，遂当阴阳平补。脉细数不寐多餐，皆阴虚脉证，附子不宜用矣。”余用古方益气补肾汤：人参三钱，黄芪、白术、茯神、山药、山萸、当归、五味子、甘草平补之剂。服五、七日，遂得寐，眩止，渐次平调。百日后，食饭毕，必吐饭一、二口，并无饱胀、恶食之象，彼以为多食之故，遂减饭而吐如故。用六君子汤不效，用清胃降气药亦不效。因思随食随咽即不吐，停食不咽即吐者，盖不咽，则肾气不下吸也。《脉经》曰：阴虚，阳无所依，故令人多呕者。此证是也。即遵其治法，用六味地黄汤本方服四剂，吐即止，饮食如常。已现阴虚证矣，而日服补阴之药，加入人参，调治年余已可出门，应酬如旧。但因三年前阳脱之后，毕竟真阴大伤，遂有微咳，咳之不已，即吐血，因吐血而易医，尽翻前案，谓多服人参之过，遂绝去人参，专投苦寒，以图一时见效，虚作实医，致蹈虚虚之祸，反成真劳病，不半年而殁。|