吾友黄云裳之女，十二岁，秋杪患疟，医以柴、葛、羌、防，治而愈之，已进饮食。后复发热，渴饮，微汗津津。医误认复感，仍用表散，热愈炽，渴愈甚。邀余诊，脉得右关独数。余曰，此食滞耳，非外感也。原治疟时，辛散过用，燥伤胃津，胃液不充，因食纳而化迟，渐生积热，以至壅压营卫而不能相和，胃为阳土，故独发热。儿辈病初愈，即频进饮食，每多此症。倘仍苦寒以伤胃，辛散以劫津，斯变幻立殆矣。治法宜选甘凉以养胃生津，胃津充则谷食自化；营卫自和，而肌热自解。仿人参白虎法加减：丽参五分同煎，麦冬（连心）、鲜嫩竹叶（剪碎）各二钱，生扁豆（不打）三钱，知母、石膏各一钱，甘草三分，石膏研末，白沙糖拌炒后下，煎服一剂，渴热稍退。三剂全愈。云裳曰，吾今始知仿食亦有寒热也。余曰，更不止此。云裳曰，君能为我备述乎？余曰，试为君略举之。风寒伤於表，营卫不能运行于外，而寒热生；暑湿秽浊与燥气，口鼻吸入，阻其气机，营卫不能转旋，而寒热亦生；食滞阻气之升降，实火扰气之流行，营卫因失其循行之度，而寒热亦生。又况阴虚生内热，阴盛生内寒；阳盛生外热，阳虚生外寒；重阴则热（阴盛隔阳），重阳则寒（阳盛隔阴）；而阳维为病，更苦寒热，有不关于营卫之和与不和，而急当讲究夫育阴以和阳者耶！云裳曰，然则阴虚寒热与外感寒热，究何以辨别而治之？余曰，以有汗、无汗为别。有汗属营卫不和，因营卫不充，循行失度，故或发热，或寒热。叶氏论治，谓若用桂枝汤，当重用白芍以敛阴和营。无汗属肝肾奇经，以至阴深远，难隔越诸经以达于阳分，而泄其汗也。叶氏论治，谓当用芳香轻清之品，以宣通八脉、滋阴益血之药，以调养奇经；倘参入当归桂枝汤法治（即桂枝汤加当归），亦须去白芍，芍酸不走络也。|