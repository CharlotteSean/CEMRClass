吴饮玉兄令眷，未出室时，左肋下素有气积，时时举发而痛。在家皆用逍遥散治之罔效，嫁后怀孕三月，此积竟冲心而痛。痛甚昏厥，手足逆冷，口出冷气，脉沉弦而紧。此肝经积冷，结为冲疝，非桂附莫效。又属世医之女，且怀有孕，举世皆禁桂附，予何敢用焉？其太翁言修先生曰：“大人要紧，胎且置之。”遂投以当归四逆汤：桂枝、附子、当归、芍药、炮姜、吴萸、甘草、茯苓。服下即应手取效。每食生冷必发，发则必须前剂，怀孕在腹，屡发屡医而胎竟不伤。今所生之郎，已十有余岁矣。后以东垣酒煮当归丸，服三年未断，其冲疝不发，并形俱消，屡屡生育。《经》曰有故无殒。先圣之言，岂欺人哉！/|