0006
陈茗如太守恭人，黎云涛别驾之幼女也，形体丰腴，贤能素著。岁咸丰癸丑，患痰饮病，时值夏末，酷热炎蒸，头裹裘勒，身穿棉衣，密闭户牖，畏见阳光，手心灼灼，身常发热，呕逆痰水。艾医作阴虚治，日进高参、麦冬、五味、地黄、川贝、龟板、阿胶、归、芍群阴之药，附和其阴，以致阴霾肆空，饮邪滔天，逆冲眩冒，不思饮食，体日尪羸，几至莫救。艾犹不悟，始延余诊，余用桂、苓、术、附、椒、姜、陈、半，一派辛温通阳之属，使离照当空，群阴方能退位，调治半载，渐次寻愈。所立方案，治法不下十数，皆遭于兵乱散失无存，仅遗后案一则，阅系次年甲戌正月案也，录存于上。|论曰：痰饮久踞，痞胀不堪纳谷，腊月阴寒日甚，暖气日减，全是阳气衰微，阴浊上逆，呕逆不止，夜卧只二三时，寤则饮嘈作呕，日来小水不利，宜开太阳，以通膀胱，而导饮逆俾膀胱之气一化，胸膈自然旷若太空矣。仍用桂苓术甘饮加泽泻，使饮邪有一出路为要。第久病愈而复作，无求速效。古人谓元气已衰，病宜缓调，此之谓也。正月初六日拟。|暑月著棉畏阳，显由元气亏乏，阴盛阳虚而起，为治拟通阳，深得仲景之旨。寿山|