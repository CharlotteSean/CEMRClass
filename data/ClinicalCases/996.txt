予戊申年七月奉召入京。一日由颐和园下值，吴竹楼时楚卿函邀，为周采丞诊病，云已危笃。至则日已将夕，诊其脉，细数而弦，舌苔滑白而腻，口粘而干，九日热不退，大汗如洗，心烦而空，自述气垂垂欲脱。医历多人，纷纭聚讼。有最著名者某，重骋延来，谓大汗心空，气坠脱在顷刻，非顶上人参不能挽救，疏大补方而去。采丞与杨公莲甫有葭莩之亲，竹楼亲往天津乞取人参。予曰：此湿温证，叶天士所谓湿裹热外、热伏湿中。湿家多汗，暑令心烦，烦类乎空，大实有羸状，非真心虚也，且脉象细数之中，弦而弹指，不独暑湿郁于气分，且中焦痰滞，岂可妄补取祸？爰订叶天士甘露消毒丹法加鲜建兰叶投之，是晚酣睡有汗，次早复诊，热已全退，原方加减。予赴颐和园应值，越日又邀复诊，得大便畅下积粪半桶而痊。是证万一误补，留邪养寇，不知变证又将若何甚矣！虚实之不可不审慎也。|