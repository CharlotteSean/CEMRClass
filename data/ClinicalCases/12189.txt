0502
舅母来诊所，谓其嫂包氏患痉厥病廿余年矣。始得于产后，计约年发一次，继则每产一次，病发递勤。生育已近十胎，该病益增其剧矣，大便非二十余日不解。医者所立方味，大抵寒凉化痰，羚羊、钩钩、竹沥之类。余因思久病无实，而昔之寒凉又无效果，乃投以养血平肝润肠之剂，佐以甘凉之味，如归身、生地、元参、鳖甲心、白芍、甘草、柏子仁、松子仁、石决明、磁石、丹皮、甘菊等。一药之后，厥病即由渐转稀。遂令服白马乳，每日一盂，不可间断。未及一月，其病全瘳。良以寒剂只可治其标，制其急，而不可达本通源。肝为藏血之脏，又号将军之官，失其所养则急，其主为筋，故病搐搦。得归身、生地、白芍、甘草等甘凉之味，则急者以缓，加以白马乳专清肝热。而乳汁又为血肉有情之品，滋其亢性，润其急迫，则冲逆之气自解。至于头晕耳鸣，纳少形瘦，大便难行，溲热，辄易烦躁，甚至合目即厥，种种见证，无一非肝之过也。肝藏既平，诸恙悉瘥，亦其宜也。大概治血虚肝热之病，上则宜清肝之热，养肝之阴。下则宜润其广肠，益其津液。则上逆之浮阳得降，下结之枯粪得泄。纵肝之暴，何恶之能为？|