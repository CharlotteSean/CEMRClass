咸丰己未治一妇，年二十余，患奇证。每当泛期，腹中痛连少腹，引入阴中，小便淋沥，其经血不行于前阴，反从后阴而行，二三日腹痛已，淋沥亦稍愈，然淋沥则常发，次月当期亦如是。余窃议此症与交肠相似，而淋证有五，多属热，交肠症是阴阳失于传送，大小二便易位而出，若交肠然。古用五苓散，专为通前阴而设也，虽淋证亦可通用，而此症经血不行于前阴，又与交肠似是而非者也。检诸书，惟丹溪治一妇嗜酒，痛饮不醉，忽糟粕出前窍，溲溺出后窍，此则前窍患淋，后窍行经，又似可相通者也。彼用四物加海金沙、木香、槟榔、桃仁而愈。余以此方去槟榔加元胡、牛膝、车前、甘草梢，欲通经于前阴，兼可治淋，淋虽小效，讵经血仍复如是，再四思维，情实难解。后偶阅《伤寒集注》舒诏答门人论云：此太阴脾气虚弱，不能统摄，少阴真阴素亏，阴寒内结而为腹痛，侵入厥阴则痛连少腹，引入阴中，其证总为三阴寒极，阻截前阴，经血不能归于冲任，而直趋大肠，宜用参、芪、苓、术大补中气，附、桂、姜、砂以驱少阴之寒，吴萸、川椒以散厥阴寒结，更加山药、芡实兜涩大肠，香附、万年霜引导前阴，一定之理，余始得其法而进退之，调理数月，果经调而孕叶，连产二女一子，世俗所谓得来全不费功夫，可见业医者不可不博览群书，以广其见识。|此的系奇症，吾兄此方施治，立奏奇效，余亦见未到此，斯可为留心医学者开一法门。寿山|