朱宗怀之妻，病发热口渴，伊叔业医，久治无效。询其病原，云由咳嗽吐痰起，渐至发热，皮肤之热亦微，腹内之热更大，下午及上半夜更甚，下半夜及上昼略轻，口渴喜茶，无论冷热，脉四至浮大，问前服何药，云逍遥散，小柴胡、四物汤。余曰此阴虚证也，始起咳嗽吐痰，痰必不多，乃肺金欠润之证。盖人之阴阳如天平然，只宜平等，不宜偏盛，此重则彼轻，此轻则彼重也。此证阴虚，阳必胜之，故上午阳浮于外则热颇轻，下午阳伏于内则热更甚也，此乃阴虚畏阳之亢也。口渴喜茶，无论冷热，此内水不足，欲得外水以济之，故不分冷热，得水便快也。脉浮大者，阴虚之确证也。前服之药，惟四物颇可，惟川芎之性温燥善动，亦不相宜，只宜用纯阴静重之品，与左归饮。彼曰阴虚阳亢宜补阴泻火，今只补阴而阳亢不用制乎？曰，此非亢阳之火，由阴虚也，非阳之有余也，待阴足能以配阳，则阴阳自和矣，是犹天乎不可凿砝码也。果服十剂而大安。|