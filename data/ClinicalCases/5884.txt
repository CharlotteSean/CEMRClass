0005
曹君仪，年六十四，体半肥，素阴虚。初病胁痛呕吐，寒热汗出，胸中噎塞，将成膈证。予以归、芍、川芎、二陈、香附、郁金等药，治之半年，胸中宽，遂咳嗽吐痰，转为虚劳。每因劳则寒热似疟，汗出热退，身目皆黄，尿赤，又变为瘅证。用逍遥散数剂，其黄即退，或一月一发，半月一发，渐至面额黧黑，爪甲枯粉，大便秘涩，此女劳瘅，又名黑瘅也。一医以瘅不必五分，均是湿热，用平胃、五苓，间用黄连、肉桂，病愈笃，仅存皮骨，已备终事。复求治于余，但女劳瘅一证，仲景言之甚详，必有寒热，久为黑瘅，皆主风药，东垣因之，亦以风药而加参、术，用皆不效。夫女劳之名，必属肾水亏虚，虚则土实，所以反见敦阜之色，此虚邪也，不必平土，但宜壮水，水壮则土不燥。虞天民苍生司命云：“女劳瘅当作虚劳治之，正合治法。”遂以六味地黄汤加当归、芍药、秦艽、苡仁、麦冬养阴壮水之药，百剂寒热先除，瘅黄渐退。至七旬外，他疾而终。|