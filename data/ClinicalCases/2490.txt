陈左。夏月阳外阴内，偏嗜生冷，腠理开发，外邪易袭。骤触疫疠不正之气，由口鼻而直入中道，以致寒暑湿滞，互阻中焦，清浊混淆，乱于肠胃，胃失降和，脾乏升运，而大吐大泻，挥霍撩乱。阳邪锢闭于内，中阳不伸，不能鼓击于脉道，故脉伏；不能通达于四肢，故肢冷，两足转筋。一因寒则收引，一因土虚木贼也。汗多烦躁，欲坐井中之状，口渴不欲饮，是阴盛于下，格阳于上，此阴躁也。形肉陡然削瘦，脾土大伤，谷气不入，生化欲绝，阴邪无退散之期，阳气有脱离之险，脉证参合，危在旦夕间矣！拟白通四逆加人尿猪胆汁意，急回欲散之阳，驱内胜之阴，背城借一，以冀获效。|生熟附子各三钱淡干姜五钱炙草一钱姜半夏三钱吴萸七分川连三分赤苓四钱陈皮一钱陈木瓜五钱童便冲服，一杯猪胆汁冲服，三四滴|复诊：吐泻烦躁均减，脉伏肢冷依然，加炒潞党参四钱。|朱右。疫疠之邪，由口鼻而直入中道，与伏暑湿滞互阻，脾胃两病，猝然腹中绞痛，烦躁懊■，上为呕吐，下为泄泻，四肢厥逆，口干欲饮，脉伏，舌苔薄腻而黄。清气在下，浊气在上，阴阳乖戾，气乱于中，而为上吐下泻，湿遏热伏，气机闭寒，而为肢冷脉伏，热深厥深，霍乱重症。亟宜萸连解毒汤加减，辛开苦降，芳香化浊，冀挽回于什一。|上川连八分淡吴萸二分仙半夏二钱枳实炭一钱黄芩一钱五分藿香梗一钱五分六神曲三钱赤猪苓各三钱炒白芍一钱五分玉枢丹磨冲，四分阴阳水煎|二诊：昨投萸连解毒汤，吐泻渐减，脉息渐起，四肢微温，佳兆也。惟烦躁干恶，口渴喜冷饮，舌前半红绛，中后薄黄，小溲短赤。是吐伤胃，泻伤脾，脾阳胃阴既伤，木火上冲，伏暑湿热留恋不化也。今守原意，加入清暑渗湿之品，能得不增他变，可冀出险履夷。|上川连八分淡吴萸一分仙半夏一钱五分枳实炭八分黄芩一钱五分炒白芍一钱五分炒竹茹一钱五分枇杷叶四片柿蒂五枚赤苓三钱活芦根去节，一尺通草八分神仁丹冲服，四分|三诊：吐泻已止，脉起肢温，烦躁干恶亦减，惟身热口渴，欲喜冷饮，小溲短少而赤，舌红苔黄，阴液已伤，伏暑湿热蕴蒸膜原，三焦宣化失司。再拟生津清暑，苦寒泄热，淡以渗湿。|天花粉三钱仙半夏二钱五分银花三钱六一散包，三钱赤苓三钱鲜石斛三钱川雅连五分连翘三钱通草八分竹茹一钱五分活芦根去节，一尺枇杷叶去毛、包，四张|