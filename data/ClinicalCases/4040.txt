人之气血精神者，所以养生而固于性命者也。血气赖于水谷以资生，水谷多则气血亦多，水谷少则气血亦少，精神藉阴阳以维持，阳气足则神有归宅，阴气足则精有贮蓄，一言以蔽之，血气即阴阳。发病以来，纳食其微，气血之源从何丰裕，阴阳二气由何振作。少寐者，阳不入阴之预兆；颤掉者，气不充络之明征。头不晕目不眩，肝阳固无动摇。左脉涩多弦少，舌中光而边白，人身之阴庇于阳，人身之血生于气。调治之法，不可亟亟以滋阴，庶免窒碍其胃气，为今之计，似宜温其宗阳，藉以充长肝营。|蜜炙绵芪远志茯苓淡甘草冬桑叶乳蒸于术枣仁归身滁菊黑芝麻别直参|二诊：少寐者，责之营卫循行有偏，少食者，责之胃阳健运无力。脾胃主乎营卫，营卫即是气血，气血生于水谷，水谷蒸化为清浊，清者为营，浊者为卫，卫行脉外，营行脉中。经络跳跃，定是营卫之空虚，无以灌溉于脉络；头为颤掉，亦是筋络之牵动，并非内风之鼓舞。更衣不通，已有三日，非血液之枯耗，属气失其传导。左脉独涩不弦，涩为血少，右脉独沉不浮，沉为阳虚，阴血既亏，则阳未尝不亏，阳气既伤，则阴焉能不伤，治以两益气血，以调营卫，参用疏补脾胃，以安寐食。|别直参绵黄芪白芍归身辰获神红花汁染丝吐头远志霞天曲枣仁乳蒸于术瓜蒌仙半夏带皮苓|三诊：人身之动属阳，人身之静属阴，寤则动气，寐则属静。盖多动而少静，致有寤而失寐，无梦不寐，无寐不梦，亦阳动之征，属阴虚之踪。头掉向右，足掣偏左，此肝血失藏，则经络遂无涵养之司。昨解大便稍有黑色，非有形之积，是无形之气火灼于营液。大病之后，气血并耗，五志之火，由此易动，七情之气，随之而起，自觉气逆，并非有余之气逆，大凡阳升则肝火亦上升。左脉虚弦，重按似涩，右脉沉细，重取颇弱，舌苔燥湿不一，起而红白无常，治法两益阴阳，参用交媾精神，使阴平阳秘，则精宁神安。|绵黄芪乳蒸于术石菖蒲川贝远志归身青龙齿丝吐头白芍茯神|四诊：万事之变，不出乎阴阳偏胜四字，百病之起，总不离六淫七情两端。出于阳则寤，入于阴则寐，昨夜似朦似胧，达旦寤而不寐，阴阳之偏，固无疑义。病缠既久，源出内因，五脏俱虚，七情易感，惊怖疑恐，惊为肝主，恐为肾主。肝为藏血之司，肾为主水之职，多惊多恐，伤肝伤肾。血不足无以灌溉经络，水不衡无以承制君火，不寐颤掣其由来也。左脉涩势较减，稍有搏指之象，右脉弦势殊少，重按弱而无力，治法暂辍温养脾胃之气，前方增用滋育心肝之营。|丹参白芍青龙齿川贝橘红夜交藤远志枣仁淮小麦归身茯苓鸡血藤膏|五诊：左手之脉复见虚细而涩，并无搏指形状，右手之脉依然细弱而沉，又无弦滑现象，舌质不红不燥，苔色有白有润，昨夜阴阳稍有交济，所以寤寐略见目睫。惟头尚为颤掉，而足亦见抽掣，其动在络而不在脏。一身经络皆主于肝，人身牵动皆属于气，气主动，血主静，肝血无藏，肝气无摄，其前之头足动摇总不出气乘于络，设或肝风妄动，何以头目不眩，静以制动，血以濡气，姑从缓投，敛阴养胃，理所必需。|白芍远志清炙草川贝丝吐头茯苓神小麦枣仁青龙齿归身炙橘红鸡血藤膏|