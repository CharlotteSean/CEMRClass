0003
李子立兄，便浊经年，因豪饮而起。初必湿热，久则成虚。迎余求治。余曰：“淋浊须分。淋自膀胱，出于尿窍，或膏或血，与尿并出，出则无余；浊为败精，出自精窍内，虽大痛而尿自清，或在尿前，或在尿后，便后尚有余沥，马口常湿，必污裈裆。以此分别，庶知疗法。”李兄云：“如此则是便浊。”及诊脉细涩无力，两尺尤甚。盖此证便久伤精，愈通愈痛，所以内痛连肛以及尿管。医者疑是梅毒，用疳疮治法，以龙胆泻肝汤合八正散服下痛不可解，腰曲不能伸，皆误用通利之太过也。余用六味地黄汤加当归、麦冬、五味子、车前、菟丝子、人参，十数剂痛止而浊尚不禁。再以卫生膏早服三钱，煎药更加黄芪，夜服枸兔丸三钱，两月余浊止而病痊愈。但尿不能直出，必分岐两道，党中略有碍处。予曰：“初病时，乃因酒湿流注，阴茎内必有小疮，故阻小便分为两道也，易以清心莲子饮，用人参、黄芪、生地黄、当归、麦冬、黄芩、地骨皮、车前子、泽泻、甘草、莲子，十余剂疮消，小便遂为一道出矣。|