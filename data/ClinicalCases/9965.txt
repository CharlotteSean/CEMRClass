唐璞齐。两脉沉涩，尺尤少力，见色流精，不能健举，年近四旬，子女信杳。此先天不足，更兼操劳过耗，精气不固。法宜丸药培补。|丸方：何首乌八两，竹刀刮去皮，赤白各半，黑豆同蒸九次白茯苓四两，人乳拌晒牛膝二两，酒浸，同首乌第七次，蒸至第九次归身四两，酒洗枸杞子四两，酒浸菟丝子四两，酒浸蒸破故纸二两，黑芝麻炒川续断二两，盐水炒车前子二两蒸五味二两，去核白蒺藜二两，去刺芡实四两|上药治末，用羊腰子十个，猪脊髓十条，煮烂捣丸，如桐子大，每空心淡盐开水送四钱。|再每逢入房之期，先用鹿阴蒸熟切片，陈酒送四五钱，饮勿过醉。|问种子俱用温药壮阳，前此调治，亦遵古法，竟如石投大海，今用美髯丹加减而效，且得生男何也？曰：种子过用壮阳燥剂，是房中术，非毓麟法也。男子当壮年不能遂欲，固由先天精气不充，亦因心相两火虚而易动肾水，又无所熬恋，故易于疏泄，徒壮相火，肾水被劫，气愈不能坚固矣。譬之灯火不明，添油乎？加火乎？此间自有至理，必须温养水中之火，加以血肉有情者填补精髓，俾精充生气，气固聚精，自无不效之理。经云：不足者补之。此类是也。易云：男女媾精，万物化生，本属自然妙理。试观禽兽交合有时暨男女私情暗合，无不一发即中，非精充情动之验欤。若居平不知保养，交合不按经期，徒求助于金石，取快一时，吾恐去生已远，尚安望生生不已耶。悲夫。|