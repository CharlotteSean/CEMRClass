0602
张培，仓浜，子十余岁。己未三月患温邪，越两月后，余热逗留，肉削肤枯，体痿不起。五月招诊，述知当热重时，谵妄昏痉，多医贵药，且事巫神，华祖仙方龙眼百粒，炮姜一钱，且进之也。示其体仅剩皮骨，面形枯腊，大股无肉，宛若截竹，危状若斯，以资乏拟不予治。询可治否。余思热久伤阴，如云难治，其家必坐视其殆，乃允设法。见证形羸，干咳，便艰，溲赤溷浊，痿软不起。脉虚数，苔掯淡黄。是脏阴大伤，余热尚蒸。宗吴氏甘苦合化阴气法，甘露饮加味，如石斛、生地、天冬、黄芩、黑山栀、北沙参、地骨、花粉、桑皮、功劳子叶、白薇、珍珠母、黑脂麻等，出入为方。另嘱以甜杏仁、西瓜子去壳，杵烂，煮酪饮之。咳止便润，溲淡热清。续以香粳米粥、猪肺肚腰煮汤以养之，并饮人乳，渐能起坐。越半月，能步行，肤转润泽，肉渐壮复。拟石斛、丹皮、生地、山药、玉竹、二冬、白芍、牛膝、龟版、鳖甲、西洋参，以清养脏阴。乃痊。|