北山友松|北滨宇和岛氏，年甫十三，患吼喘，声闻阃外。且发斑疹，搔之加痒。使婢数辈，隔生绢按之摩之。其母舅志源翁请予诊之云：“外甥生未满月，发小疮如痱如痤。一哑科云，是胎毒也。服以摆药，敷以末药，其毒起伏不已。至于孩笑才痊八九，又变痰喘，而请坂阳儿医殆尽。又访京师出名孺师，莫不求治。治之一旦似痊，过时又作。凡出京者七，赴界者三。近乡草医，遍请诊视，或针或灸，自孩至于舞象并不脱体矣。未审日后能成人乎？”予细视之，精神虽固，身体矮小，年至十三，恍如髫龄。诊之浮弦而促，予曰：“经曰夫五藏之有疾也，譬犹刺也；犹污也；犹结也；犹闭也。刺虽久，犹可拔也；污虽久，犹可雪也；结虽久，犹可解也，闭虽久，犹可决也。或言久疾之未可治者，未得其术也。由此论之，令甥未在死症，设得明眼医师下手，安有弗痊之理乎？”翁低首以手加额曰：“欲烦先生留神调治，痼疾愈日，报恩有地也。”予笑曰：“报恩且置，只图试药耳。”因与大全千金丹三分，磨水，食远服一次，喘减十之二。临卧再进一服，又减十之五，次日又进，又减十之七。临卧复进，其夜吼喘定而熟睡不觉至日出矣。翁与父母大喜曰：“小儿得病尔来，未有如昨夜之安眠也，请求煎药杜后。”予曰：“斑疹未痊，须臾服之，以至疹退则停药。晬日然后以汤药荡之，未为晚矣。”翁曰：“一药能治二疾，甚奇事也。”予曰：“证变二三，良由外科敷药逼毒入于肌里膜外，溜于胸膈，变成痰涎。因天之阴晦，时之寒暄，食之增损，是皆能令发喘，又发疹也。其标似异，其本一也，所以一药之兼治二疾也。”后遂与阎氏和中散去黄芪加陈皮，每贴一钱许加姜枣各三分，煎成，日服一贴。至五百余日，脉和而不促，乃止药。或问小儿用药，将及一年有半，无乃过多乎？予曰：“《三部九候论》曰：先去后调，无问其病，以平为期。由斯言之，更服百日，未为多也。此儿盖因屡服退疹驱痰止喘杂霸之药多年，故体亦不能长，费调理也。如此焉停药？”后身长体胖，日愈一日。一年间，裁缝衣著者三，以至于加首服之时焉。|