0601
两淮盐水大使高子厚之女，病时症，请一市医诊治，云系伤寒。投以麻黄汤，嘱进两帖，初进烦躁，再进必霍然。如法而行，初果烦躁，再进则昏沉谵语发狂，请其复诊，谓为邪入阳明腑。以大承气下之，药后大吐大泻，肝风内动，四肢抽搐，舌干无津。高乃大骇，茫然无所措，托友来恳。诊时两手振振起劲，六脉俱伏，予曰：此病甚危，究竟初起如何？高云：初病寒热，头身俱痛，服药后变症若此。予曰：此药误变成坏症。此刻未能决定何病，予意先定吐泻，再商后法。予以温胆汤合左金丸，服后吐泻俱定，肝风不息，抽搐昏迷如故，改进增液汤。肝风定，抽搐平，舌上津回，转现滑白苔，神识清醒，身痛而胸痞，汗出频，仍现出湿温本来面目之象。改用三仁汤，滑苔腐化，胸痞开，身痛释，病乃大愈。此症的系湿温，误认伤寒，鞠通吴氏所谓：汗之则神昏，下之则洞泻是也。|