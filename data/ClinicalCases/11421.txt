0303
徐右。产后两月余，遍体浮肿，颈脉动时咳，难于平卧，口干欲饮，大腹胀满，小溲短赤，舌光红无苔，脉虚弦而数。良由营阴大亏，肝失涵养，木克中土，脾不健运，阳水湿热，日积月聚，上射于肺，肺不能通调水道，下输膀胱，水湿无路可出，泛滥横溢，无所不到也。脉症参合，刚剂尤忌，急拟养肺阴以柔肝木，运中土而利水湿，冀望应手，庶免凶危。|南北沙参各三钱连皮苓四钱生白术二钱清炙草五分淮山药三钱川石斛三钱陈广皮一钱桑白皮二钱川贝母三钱甜光杏三钱大腹皮二钱汉防己三钱冬瓜子皮各三钱生苡仁五钱另用冬瓜汁温饮代茶。|二诊：服药三剂，小溲渐多，水湿有下行之势，遍体浮肿，稍见轻减。而咳嗽气逆，不能平卧，内热口干，食入之后，脘腹饱胀益甚。舌光红，脉虚弦带数。皆由血虚阴亏，木火上升，水气随之逆肺，肺失肃降之令，中土受木所侮，脾失健运之常也。仍宜养金制木，崇土利水，使肺金有治节之权，脾土得砥柱之力，自能通调水道，下输膀胱，而水气不致上逆矣。|南北沙参各三钱连皮苓四钱生白术二钱清炙草五钱川石斛三钱肥知母一钱五分川贝母二钱桑白皮二钱大腹皮二钱汉防己二钱炙白苏子一钱五分甜光杏三钱冬瓜子皮各三钱鸡金炭二钱|