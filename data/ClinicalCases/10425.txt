0300
女子二七而天癸至，天一所生，自然之水也，随气流行，一月一见，其行有常，故名曰“经”。经至于闭，失其常矣。其病有外因六气而成者，有内伤七情而成者。乙未，上海有陈姓闺嫒，天癸数月不至，迭饮通经之剂，以致形瘦食少，咳嗽吐红，心中烦懊，夜寐不安。冬初，来速余诊，切其脉，滑而疾，盖是年六月酷热异常，人感其气，蕴久不化，真阴销灼，阳气上蒸，血亦随之，有升无降，经由是闭。余用羚膏清血汤，二剂，症减；再用羚地益血汤，二剂，症平。后参调经方意治之，天癸即至。丙申春，上海有刘姓妇，血闭不行，恶寒发热，五心烦燥，口苦舌干，面色青黄，病情颇重，来延余诊。切其脉，缓而大，审是经行时过食生冷所致，以逍遥饮、紫金丸意合为一方，数剂即愈。按：此二症，一系火邪外感，一系生冷内伤，随症治之，病去而经自来，以是知专事通经无济也。且女子与妇人异，妇人与师尼异，师尼与娼妓异。随人而治，因症而施，庶乎可耳！|