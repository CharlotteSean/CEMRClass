蔡阿新，年近三旬。|病名：阴寒霍乱。|原因：夏日酒醉后，狂饮冷水，继啖西瓜，露宿一夜，晨即霍乱大作。|症候：腹痛水泻，色如米浆，呕吐清水，饮即吐出，呃逆连声，四肢厥逆，手指白胖，汗泄淋漓；旋即眶陷肌削，气急失音，咽痛口渴、面赤戴阳，烦躁暴至，有欲坐卧泥水之态。|诊断：六脉沉微似伏，舌苔灰白滑粘，此阴寒霍乱危症也。阴盛于下，格阳于上，上热假，下寒真，中阳困顿，转旋无权，阴阳否格，暴脱在迩。|疗法：内外并治。速令醋打生附子四枚，涂两足心涌泉穴，以引其上越之阳；研化龙骨、生牡蛎粉各二两，遍扑周身，以固其外散之阳；随进白通加人尿猪胆汁法，参入麝香、肉桂、丁香、柿蒂诸品，徐徐冷服，防其拒纳，以俟动静。|处方：生附子三钱炒党参三钱肉桂一钱丁香一钱淡干姜三钱淡吴萸钱半麝香五厘柿蒂二十四枚草果钱半葱白三茎清童便一杯猪胆汁一匙，同冲|效果：服药后，烦躁渐静，四肢转暖，汗呃止，咽痛缓，面赤亦退，余候依然。惟脉象初则续续渐出，未及半时倏又双伏，烦燥复作，此阴寒过厉，气竭阳微，遽难旋转回阳也。令将原方加别直参三钱，速煎冷灌。脐贴回阳膏一张（回阳膏，用当门子五厘、母丁香、桂心、生附子各一分，硫黄三分五厘，研细，置膏贴脐。治阴寒霍乱，温通脾肾有特效。药肆中多不备，急难湊手，殊为憾事。医者宜修合储瓶以备急需，庶免临渴凿井之苦。）以温运脾肾。招纳浮阳后，脉渐续出，但虚细耳。诸恙均除，乃以前方去葱白、胆汁、童便、当门子、柿蒂，加戈制半夏一钱、赤苓三钱，减参姜桂附之制，予二剂而愈。|廉按：阴寒霍乱，即西医所谓真性霍乱也。其症最怕汗多泻多，汗多则亡阳，泻多则亡阴、转瞬阴阳离决、精神乃绝，虽用白通加人尿猪胆汁法，往往不及救治者，因购药费时，煎药费时故耳。此案加入桂麝，兴奋神经，强心机以回阳，较汉方奏功尤速。附以各种外治，以助汤方之不逮。其最易建功者，脐贴回阳膏一张，立消阴寒以通阳。若再加姜复艾炙，较但用贴法尤胜。|