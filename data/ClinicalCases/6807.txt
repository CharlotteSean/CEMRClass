0006
王淮浦者，海门营协镇之文案也。在署办事后，忽然僵卧如尸，气息仅属。时太仓四乡诸医，以茜泾张为最有名，连诊三日，终以不受汤饮，无法着手，但嘱其家办后事而已。适王彤伯与姚勇泉二画师前往问候而出，与余途中相遇，二君详言淮浦病状，不食不便，不识不动者四日矣，但有一线气耳。张君谓不能受药，故有法难施。余笑曰：“恐彼无法，故不能治耳。”二君即云：“兄若有法，务求往诊。”余曰：“协署素不出入，淮浦又非相识，未便贸然前往也。”正立谈间，又逢亲家周趾祥，访淮浦病而出，王姚二君遂以前语告之。趾详曰：“此易耳。”即趋返协署，与宋斡臣、于习之二君，持协镇名帖而来，余即随五人至署。入其室，见多人群聚而哭，余排众至榻前，以烛照之，见淮浦形如死，色如生，六脉细滑而急，除遗溺床褥外，别无他症。余曰：病名尸厥，症属内闭。所危者，已延四月，又复遗溺，是闭而又泄之，为难治也，且试余法。”乃书黄连、枳实、厚朴、郁金、菖蒲、胆星、竺黄、半夏一方，以水煎成一杯，先调藜芦末三钱，撬开牙齿灌入，以鸡翅毛探吐之。讵料一杯灌竟，无吐意，再以前方煎一杯，调入甘遂、芫花末各一钱五分，灌入。至晚乃大下数次，于是一开口便狂叫，竟大声不绝者三昼夜，方渐安眠，稍能饮粥。再疏龙齿、枣仁、辰砂拌茯神、远志、菖蒲、胆星、黄连、厚朴、枳实等，为之清心涤痰。继以洋参、石斛、天冬、麦冬、陈皮、半夏、谷芽、远志、辰神等，为之养胃益气，旬日而愈，惟音破迄未复原。|