夏文台令政年四十余，面色黄白。九月间清晨如厕，忽然倒仆，即时扶持就榻，面壁踡卧。懒语，眩晕难当，身如飘羽，邀予诊之。六脉沉缓无力，不及四至，且不禁寻按，余曰：“据脉乃属气虚卒倒，但丹溪云：无痰不作晕。此必气血虚而挟痰也。”其夫直告夜来曾有内事，恐是阴症，余曰：“脉须沉濡，手却温和，腹中无故，非阴寒可知。”乃仿补中益气汤，倍加参芪，加半夏七分、川芎七分、天麻五分，煎服二剂，眩晕之症已去。忽增胸膈胀闷，其夫趋告予曰：“服药如此，恐不宜于参芪耶？予曰：“脉症相当，须独参汤亦在不禁。此必因小愈过食而然。若果不宜于参芪，则服前药眩晕之症不当愈矣。”彼熟思曰：“因忌口无菜，多食熟萝卜，得非此邪。”余曰：“夫萝卜之味，甘多辛少。”又曰：“甘能作胀，况患者脾气素弱，今复多食，未免不能运化精微，宜乎滞而胀闷。”乃令仍守前方，每剂加香附一钱、砂仁五分，煎服两剂而瘳。吁！病者多食熟萝卜，于小愈犹自变症蜂起，况他腥腻之物，在患者可不慎欤？|