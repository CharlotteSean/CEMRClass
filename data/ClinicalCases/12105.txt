0502
吉学勤，十余岁时在馆读书，晨起无声，用力挣读一时，方有声出，午后瞌睡一时又无声，仍要挣读，一时声出始亮。余思既无外邪，又无内热，亦非虚损，何致而瘖，必有痰涎结于会厌，睡时阳气趋下，喉间之阳颇微，则痰愈结，初醒时阳气不能凑冲于上，故瘖。努力挣读，气方随力而上，气冲于上，会厌之痰方开而声响，然痰既开瘖必愈矣，何复寐而复瘖乎？此必饮冷食凉，致痰凝胃口，寐时阳气入阴，湿痰乘虚上泛，结聚会厌，致有开而复瘖之弊。宜温中开痰，兼破胃中之滞，与姜附六君子汤加诃子以开凝结之痰，更加砂仁、川椒以行胃中之冷滞，四剂全安。|