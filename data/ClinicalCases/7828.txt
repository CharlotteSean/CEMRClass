选君任跂园素患失红痔疾，因过饮受热，忽咳嗽吐血，痰喘气急，昼夜不能卧。坐则咳血无多；卧则出血如瓶泄水，且喉间因痒而咳，因咳而吐。诊脉数大而滑，此真阴肾水亏损，肺受热邪，气得热而变为火。故肺燥喉痒而咳。火盛而阴血不静，从火上升，故逼血上行也。亟投泻白散加黄芩、茯苓、桔梗、蒌仁、麦冬、枇杷叶以清金降火、润燥止咳，其血自止。叠服数帖，脉缓能卧，咳血亦减。更用滋阴壮水，益气敛肺之品，调理乃痊。|