0302
广东郑宝舟之夫人，怀孕七月，发热有汗不解，已经三候。咳嗽咯血，口渴引饮，舌苔黄腻。右乳生痈，块大如盘，外科敷以药，痛不可忍。自觉胎气下迫，儿足将近产门，有下坠之势。急延余诊，脉来浮洪弦滑。此邪热为痰所遏抑，无从外泄，势必深入，耗气灼营，致生外疡。阳明痰热蕴结已著，痰火交煽，伤及胎元，胎必下坠。夫胎元全赖母气安和，豁痰清热，以泄外邪，治母病正以保胎，舍此别无良法。|川石斛三钱天花粉三钱银花三钱连翘一钱五分生石膏八钱生甘草五分薄荷叶一钱牛蒡子一钱五分冬桑叶一钱南沙参四钱川贝母二钱鲜竹沥四两鲜芦根四两|二诊：连进二剂，汗出热退，咳嗽咯血已止，乳痈痛减块消，胎气亦安。惟口干苔黄，溲赤便结。邪热外解，而痰火未清，消烁津液，宣布无权。照前方去牛蒡、薄荷，加甘蔗四两。接服两剂，乳痈结块全消，渴止苔退，溲清便通。照前方去石膏、桑叶、银花、连翘、竹沥、芦根，加麦冬三钱、广皮五分。连服三剂而全愈。|