0502
余在师处见治一施姓小儿，喉中声如拽锯，音哑，涕泪皆无，吾师曰：马脾风症也。鼻孔煽动不息，以麻黄、芥子、黑白牵牛、大黄、杏仁、石膏等下之而痊。太平洲藜藿农家之子则可，若吴中柔脆之孩，医虽能用，病家必不肯服，即病家肯服，医家亦不肯书也。所以吴中喉症不治者多，临证最难，若以此法使之轻病弱体，不堪设想矣。古人云：药必中病，一言尽之矣，如百步穿杨，九十九步不及，百零一步太过矣。吾辈治病，若云药能中病，恐天下为医者，不敢言也。|