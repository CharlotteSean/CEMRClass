嵊北孙嶴庄寡妇年三十，素患肝病，医者每以逍遥散、逍遥饮等方聊图目前小效，延至年余。忽而阴户中无故生疮，状若疿子。有以棉花疮法治之者，大约以升药薰洗为君，因之小水热痛，迫而不通，午后潮热如焚，饮食减少，肌肉黄瘦，渐近虚损，一派似属难愈。就余诊视，左关短涩，右关弦数，是肝郁则脾受伤，脾伤则湿土之气下陷，蒸而为热，下注阴户则生疮、生虫，痒不可当，在所不免。仅仅小水热痛，犹其余事耳。东垣云：“不渴而小便不利者，热在下焦血分也，宜滋阴化气之法。”余以滋肾丸大剂与服，四、五剂而诸证悉退，饮食渐加。后以疏肝健脾合而用之，始得霍然。|知母三钱川柏三钱桂枝三钱原方用肉桂，余易以桂枝。|