浙绍胡墨池先生次子仲文，体气素薄，冬月偶沾外感，发热恶寒。医以寒凉利水之药投之，逐引风寒之邪结聚于耳前颊车穴，其处坚肿如盘，饮食动颐，甚为疼痛，旋作毒治，三月未消，王友阁生荐余诊视。切得左手脉浮，右手脉弱，高肿之处色青晕白。余曰：“此症成形日久，恐难骤散，且在槽骨之位，虑其穿腮。”先用人参败毒散加防风、苏叶以托表，令热服，汗出，明早视之，则肿移左颈；再服，则收敛如小杯。然后用十全大补汤五剂，晕色转红；再服五剂。脓溃而消。可见此肿由风寒而至，正非解毒敷毒诸方所能愈也。|