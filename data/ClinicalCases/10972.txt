0302
魏氏。经止两月，腹痛胀，食减夜热。医谓经闭，用通利药，血下不止。更医见同，用牛膝、红花、炮姜、枳壳，漏益甚，腹加痛胀，头晕腰疼，烦热不寐。予诊之，觉尺脉搏指，两寸独别，胎脉也。但热久攻伐药多，恐损动胎元，且致胞系不固耳。用香附童便制、白芍炒行气和血以除痛胀，蒲黄炒黑、荆芥醋制止血而除晕，杜仲酒炒、阿胶水化、熟地炒固肾以摄下，茯神、麦冬、枣仁炒安神以止烦。一服症减而思食，胎如指堕，前方去白芍、阿胶、蒲黄、麦冬，加查肉、当归醋炒、炙草、莲子，数服乃安。/|