No Doctor Name|何永昌，孟英之舆人，其妻病疟，间二日而作。乃母曰：疟不可服“官料药”，径服笺方。旬日后，势甚危。永昌乞孟英救之。脉沉细而数，尺为甚。口渴，目不欲张，两腰收痛，宛如锥刺，寒少热多，心慌不能把握。曰：异哉病也，此暑入足少阴之证，喻氏所谓汗、下、温三法皆不可行者，若病在别家，虑其未必我信，病在汝（室人）而求诊于我，事非偶然也。汝母云：“官料药不可治疟”，（未识）此语出于何书？何人所创？既“官料”之勿服，则“私料”更不可妄试矣，殊属可嗤。然是证若延（他）医诊（治），非表散即温补，不可谓非汝母之一得也。疏方元参八钱，龟版、石斛各一钱，地骨皮六钱，知母五钱，桑叶、金银花各四钱，花粉三钱，丹皮二钱，令用大沙锅煎而频服，不必限剂。服三日，疟断而各恙皆减，粥食渐进，不劳余药而起。|