侄男，甫六岁。三月间，忽然热，三日，左面心胃经部分出痘一颗，如鹅眼大，右眼弦胞皮上一颗，不甚发而没，余有细红筋数条，至五、六日不贯浆，发热烦躁，昼夜不睡，肚饱，咬牙，寒战，抽搐，时刻叫喊不安。余视之，六脉俱八、九至，幸大便不泻。予思曰：肚饱者，脾胃弱不能输运毒气也；烦躁者，肾水不足而有火也；抽搐咬牙者，水不能生木，枯木生火，风火摇动之象，乘其所不胜也。大法，当先保元气，清肺金，生肾水，水旺木滋，而火自息，遂合方名保七六三汤，保元汤七分，六味汤料三分也。加门冬、五味。一贴，鼾睡半日，醒而复躁，复半日，篇身如蚊啮之状，甚细。又照前一贴，复睡如前，醒后烦不安。予曰：鼾睡，得药暂元气少复，邪气少退之故；复烦者，里毒未尽出也。复用参芪四圣饮二贴，浆足，黄如蜡色，又七、八日方脱。古人云：三日热，三日透，三日昌，三日浆足，三日脱靥，此正气不虚者言也，虚而邪盛者，不拘于此。余曾见咬牙寒战，俱弃之不医，而诸书亦云难治，惟立斋先生有治方，不拘此，神化再出，非庸医可觑其一二者。|