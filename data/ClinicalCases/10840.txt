蓉城东隅大慈寺侧（缺字）近机匠妇赵氏，怀孕弥月，得晚发疫，过十八日矣。日日服药，病转增剧，乃延余诊。入其门，诸医满座，见予至，去者半，留二人焉。予召机匠至前，详询所苦，拉杂道之，引入内室，见病妇卧地上，盖单被，离尺许，热气蒸人，面红黑，口裂，鼻息粗壮，唤使举手诊脉，不动；知已耳聋，伊夫以手式示之，忽摇头大叫，掀去单被，体赤露不知羞耻。脉得沉洪而实，见两乳伸缩，不禁大惊，语曰：“病于申酉时当死，此时辰初，犹可用药挽救，然非大下不为功。”留者两医曰：“温疫实证当下；孕妇敢下耶？下不大小俱伤耶？”予曰：“妇之罹此危也，皆诸公固执误之耳。明明阳明热证，当热未团结，白虎汤可解；今已恶候齐备，延至申酉阳明旺时，邪热亢极，津液尽倾，不死何待？且不见乳之伸缩乎？男子厥阴绝，舌卷囊缩而死；女子厥阴绝，舌卷乳缩而死。趁此一线未绝，姑尽吾技，以对病者，心乃安也。”急书大承气与之，两医咋舌而退。予亦乘车而返。坐未定，伊夫奔来，谓诸医先告药店：“王寿芝所开系送终汤，万不可卖，卖必招祸。”予愤极，自撮一剂，复命与同至病所，督令煎服，坐视之。异哉！异哉！药不香也，病妇闻之，大呼：“好香药！好香药！”予知闻药而香，胃气未绝，即大佳兆。煎成，妇又大呼：“快与我吃。”伊夫掬一小碗灌之，顷又索药，予令与一大碗，且告以刻许，当得战汗，战时尔勿畏，汗出热退，病人必欲上床卧，卧或两三日，断不可惊醒，俟自醒大泻，病自解矣。伊云：“先生施恩小坐，替予壮胆。”连连叩头，见之实不忍走，而腹号甚，令煮饭食我。饭未熟，病妇四支乱动，口眼翕张，而大摇颤颤约两三刻，汗如雨下，热乃渐退；退尽手如冰，口无气而人死矣。斯时也，若母若姨若姊若妹一齐奔出，大哭大闹大骂，门外观者，目瞪耳语，老妪嫩妇，如观戏剧，而其夫乃请予走，余亦心摇目眩，耳聋口干，固不肯走。起而诊脉，脉乍时一动，动而复止，目又续动，大声呼曰：“众人且息，听予一言。若辈谓若死，若顷刻复生何以谢我？”其母曰：“谢线绉袍褂两套。”语际，病者大呻，若姨若姊若妹狂奔入室，恐尸走也。予起复诊，脉续续出，又告之曰：“病者再呻，必语欲上床卧，乃可扶起。”果应言而长呻，其气缓，其音平，谓：“何掷我地下。”予促其夫扶之上床，乃去。见老妪嫩妇指予偶语，不闻何说，归始早餐。噫嘻！名医岂易为哉！次日，其夫尚以睡为死，复来问故。予曰：“前言，睡当二三日，汝回静候，不死也。”果二日半乃醒。泻一次，又睡一日，醒大泄如注，腹馁思食。与粥，不欲，欲酸菜汤下饭。其夫来询，可与否？告以少与归，而与食复睡，神气大安。问再以何药，予曰：“不必药，少与饮食，自此无恙矣。”一月后以一豚、一雉、一鸭来谢，问袍褂，曰：“先生怜我怜我！”予笑遣之。|大承气汤|大黄四钱厚朴八钱枳实五钱芒硝三钱|用水先煮枳实，去渣入大黄，复去渣，再入芒硝，俟化与服。|陈古愚曰：承气汤有起死回生之功，唯善读仲景书者，方知其妙。俗医以滋润之芝麻油、当归、郁李仁、肉苁蓉代之，徒下其粪而不能荡涤其邪，则正气不复，不能大泄其火，则真阴不复，往往死于粪出之后。于是咸相戒曰：润肠之物，尚能杀人，而大承气汤更无论矣。甚矣哉！大承气汤之功用，尽为彼庸耳俗目掩也。|张隐庵曰：伤寒六经，只阳明少阴有急下证，盖阳明秉悍热之气，少阴为君火之化，在阳明而燥热太甚，缓则阴绝矣。在少阴而火气猛急，弗战将自焚矣。非肠胃之实满也；若实在肠胃者，虽十日不更衣，无所若也。仲师所云急下六症，若究省不到，不敢急下，致病此者，鲜有能生之。且予常闻之曰：痞满燥实坚五证皆备，然后可下，噫！当下者，全不在此五证。|一阳明实证耳，孰不知用此方？而注意护胎，遂固执不敢与，以致不得汗，不得下，胃气将枯竭而死，不知经云：有故无殒，亦无殒也，衰及其半而止。金针度人，专为此等重证而言，予用此汤，看似放胆，其实成竹在胸，故敢肩此重任。服后手足乱动，口眼翕张者，阴气大至，脏腑通也。顷时战汗，亦阴阳凑拍，水气周遍，自内达表也；热退手如冰、口无气者，邪热退尽，正气续生，一时转轮不及也。幸此妇身体壮实，胎气稍固，可以听其药力旋转，热退正复，临危而安。若在膏粱罗绮中，剥丧太过，即用此药，亦必邪退而正不复，真死矣。医须眼明手快，胆大心细，方能济事。且《伤寒论》明训：传经三次，至十八日必死。此妇不死，有天幸焉！事后思之，不胜战栗！当时气盛，孟浪成功；在今日阅历久，顾忌多，亦不敢矣。后闻此妇满十二月，方生一子，良由病后虚弱，故羁迟耳。|