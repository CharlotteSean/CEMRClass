0002
陆老，扬名乡贫户。因子违逆，气郁不舒，甲寅冬患腹胀。来诊时按腹坚满，略有筋绽，脉弦舌白。询得病由，即晓之曰：“气郁成鼓，非旷怀不为功，否则不治。”疏方清木火之入络，理气机之郁滞。金铃子、玄胡、沉香、鸡内金、白芍、香附、乌药、橘络、新绛、郁金、苏梗、丹皮、路路通等出入为方。服数剂，连得矢气，腹满渐软。乙卯春来诊，已愈十之八九，嘱其宽胸勿闷，毋任气结。至秋，来诊。询以前次不善后之意，云胀既全消，自谓速愈，后复气恼，以致复胀，已有数旬，自赧不来调理。审其腹脐突数寸，已为忌款，决辞不治，后果不起。噫！已愈数月，不就范围，失于善后，七情之伤，生死反掌耳。|