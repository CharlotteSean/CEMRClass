寒必伤营，亦必化热，咳嗽不止，呕吐紫血，咽中干痛，苔白边青，脉紧而数，近更咳甚则呕，气息短促。肺胃两经皆失其清降也。郁咳成劳，最为可怕。|荆芥杏仁紫菀桑皮地骨皮苏子麦冬金沸草玉竹|再诊：白苔已薄，舌边仍青，痰出虽稀，咳逆未止。观其喘急呕逆，多见于咳甚之时。正所谓肺咳之状，咳而喘；胃咳之状，咳而呕也。|桑皮骨皮知母川贝淡芩浮石桔梗甘草紫菀麦冬芦根莱菔汁|原注：风寒之邪，郁于肺胃，久而化火，遂至见血，先用金沸草散、泻白散，以搜剔其邪。第二案即加入芦根、知母，清营中之热。用法转换，层次碧清。|诒按：此证先曾吐瘀，加以舌边色青，似有瘀血郁阻。方案中何以并不理会及此！|