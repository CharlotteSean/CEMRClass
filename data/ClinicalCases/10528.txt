佚名|一妇人患崩，昼夜十数次，每次去血升余，用止血药，血愈甚，卧床月余，羸瘦食少，面青爪黑，气促痰喘，请予诊治。诊得心脉平和，肝脉弦大时一结，肺脉沉而大且有力，脾胃脉沉涩，两尺沉而无力，予曰：“此气郁证也。”询之，果未病数日前，进午餐，因小婢忤意，发怒遂构此疾。随以四神散与之，香附一钱、乌药一钱、苏梗五分、甘草三分、抚芎三分、白芷五分，加当归二分、白术三分、神曲三分，水煎服。服药半盅，未及一时，顿觉神爽，诸病减半，举家欣跃，予曰：“未也。明日子时分，指甲变桃红色方可救。”至期，甲色果红。予复诊之，左三部如前，肺脉微起，脾胃虽沉缓而不涩，二尺照旧。予谓其家曰：“午时血当大崩，毋得惊惶，以骇病者。”至期，果然下紫黑血块，寸许大者数枚，自此遂止。后用壮真五和丸，香附醋炒二两，乌药三两，汉防己五钱，归身二两，白芍酒炒二两，熟地酒煮烂四两，续断四两，甘草五钱，秦艽一两，藿香一两，白茯神一两，山药二两，砂仁五钱，蜜丸服。调理月余痊愈。次年六月，生一子。|