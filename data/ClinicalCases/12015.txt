0502
余任叠溪时，署侧有一寡媪，仅只一子，全仗刈草斫薪为活。一日，忽闻哭声甚哀，询之左右，云：“老媪之子患喉痈，此地无有良医。又兼家贫，自拣大黄服之，其肿痛尤甚。现在水浆不入，四肢冰冷，奄奄待毙。是以其母哭而哀之。”余悉之下心甚恻然。但仅隔一墙，可令负来诊视，试看尚可救否？有一老兵欣然前往，须臾负来。诊其六脉状而不现，肢冷过肘，惟一息尚存。余即用麻黄附子细辛汤，外加干姜。服一剂，汗出肿消，四肢温暖。二剂痊愈。熟读仲景之书，只要将症认准，投之无不立刻奏效。正所谓经方起死人而肉白骨也。|