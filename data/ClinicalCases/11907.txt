剡北屠芳亭，秋后晚发，拖延数十日而始愈。迩来疮疡大发，过服清凉之剂，饮食因之顿减。平素房帏纵欲，精气内虚，是以病后不易复元。忽一日夜半鼻衄，至天明不止，约血数升，及日中小睡，间似梦女接，败精遗下甚多。嗣后寤而不寐，凡他人手一着身，如麻姑搔痒，下部白浊即淋漓焉。二证接踵，已属棘手，况大病甫愈者乎！诊脉浮濡而芤，仰卧如尸，转侧无力，最难施治。方欲滋阴清降以止衄，则精之下流浊道者因所降而益甚矣；方欲固摄升提以治浊，则血之上行清道者得所升而愈逆矣。医者当此，正跋前疐后之时，窃思古法上下交病，执中央以主治。遂以理中汤加血余，一日频服二剂，补中宫土气，俾上能散津于肺，下能输精及肾。入夜继服龙骨牡蛎汤一剂，以介类潜阳，俾阳入阴而睡得安，亦阴丽阳而精乃固。如此调治四日，而上红下白始得尽除，胃亦渐开。后仍以理中汤为君，间服归脾、八味等方收功。|东洋参三钱仙居术三钱炮姜一钱，为末冲服血余炭三钱炙甘草一钱|生龙骨四钱生牡蛎四钱桂枝二钱炙甘草一钱炒芍药二钱炮姜炭一钱，为末冲制附子二钱生龟板四钱|