稠墅汪氏子，二岁。二月间，头面、胸背、四肢，发出疖子，大小垒垒百余颗，红者、淡红者、青者、紫者，时热时退，服药无效。请予治，已初夏矣。予曰：“疖子，多生于夏秋。方春而发，是胎毒所生，非天时之病也。”询其父母，皆艰于嗣，常服热药，乳母又多郁，故得是病。方用马料豆三钱，丹皮、赤芍、当归、人参各八分，柴胡、青皮各五分，黄柏四分，银花、木通、甘草各六分。令速换无病好乳，服此方十剂，青紫者贴洪大生膏药。溃者自溃，消者自消。又十剂，消者大半，除去黄柏、木通，加入茯苓、泽泻。又十剂而肿消殆尽。约而计之，大概溃者十之三，消者十之七。所溃之疖，非脓非血，如靛汁相似。其溃而消者，解毒散结之功。其易溃而易收者，换乳之力也。|