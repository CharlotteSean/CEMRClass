吴君楚乃政年四十外，产后大便闭结半月，百计莫能通，或养血，或清热，或外治用蜜枣，或通利用硝黄，而闭结益甚，胀急殊苦。余脉之，用补中益气汤重加麻仁，一剂而通，或曰：“用此汤即更衣，斯何术也？”予曰：“连日因其闭结，无非寒凉降下之品。况中年产妇元气已虚，降下之药非惟便不能通，而气益下坠，肛门不胀胡可得邪？余用此汤提其清气，清气既升，大便随解，正所谓清阳既升上窍，而浊阴自出下窍矣。古云：医者，意也。其斯之谓乎？”|