0106
曾某之室，乳肿不通，无乳，寒热均作，牙龈肿。|银花一两蒲公英八钱生地三钱生首乌八钱生白芍五钱通草三钱白芷二钱香附三钱干姜三钱黄芩一钱薄荷二钱栀子三钱生姜二钱|三付，一付即愈。|李俊注：此乳痈也。乳房与牙龈属阳明，乳头属厥阴，二经之气血郁，故二经之属肿而不通，寒闭于外，热生于内，故作寒热。凡痈肿莫不由风寒壅遏，血凝气滞，热聚肉腐而成，而性情嗜好之偏，以致气血不和，内窍不■，风寒易袭，又其主因也。《刺节篇》曰：虚邪中人，搏于脉中，血泣不行，发为痈肿，此外因也；《生气通天论》曰：营气不从，逆于肉理，乃生痈肿，则不尽外因矣。此症热已聚而肉未腐，急治之，犹可消患于始萌也。|阳明之气血不通于乳房与牙龈而为痈肿，其害犹轻；厥阴之气血不通于乳窍而生内变，其害则大。盖木之性喜畅恶郁，郁则无不鼓动以逞者。《六微旨大论》曰：成败倚伏生乎动，动而不已则变作，诚可惧也！惟白芍能泻肝肠之有余，以治其鼓动之标；惟首乌能补肝阴之不足，以治其鼓动之本。鼓动已，则血气平，而正气不至与邪同化矣。|《别录》载：何首乌外主瘰疬，消痈肿；内长筋骨，益精髓。故昔人解其能为阳之开，而治气血之结；又能为阴之合，而治气血之劣，言虽是，而尚有当申补者，盖首乌苦涩之性，实禀柔静之德，故有是效耳。夫人心惟危，易动难静，肝为之母，如响应声，故心有一念之浮动不平，而肝气即随之。浮动则窍开而邪入；不平则气拂而血壅。养生家惩忿窒欲以保其元气，明于此也。夫静而行仁者，肝之先天也；刚而喜动者，肝之后天也，未有肝气和而周身之气血不和者。何首乌入肝，柔以济刚，静以制动，以复其先天，则凡因气血浮动不平而生之疾，自可随气血之平静而复其初，非首乌博赅众长而能行气血之结也。《至真要大论》曰：阴阳之气，清静则生化。首乌之能长筋骨益精髓者，乃肝肾由清静而自行生化之功，非首乌之能锐于补也。是则首乌之消痈肿乃在内安其本，不在外攘其标，而寒热之偏与气血之结，势必有待于他山之助也，审矣。|金银花、蒲公英清热散结，为解疮毒、消乳痈圣药，均宜重用，惟心恶热，惟火克金，栀、芩泻心肺气分之热，生地清心肝血分之热。惟阳宜通，惟表宜和，白芷、薄荷开泄肌表，生姜、干姜宣通肺胃，合之香附理气血，通草通乳汁，共成治平之功，此皆首乌所不能治而必集众药之长以为力者也。|五藏之情，中上宜清，中下宜温，诸凉药可以泻心肺之热者，即可以伤脾胃之阳，故用能通能守之干姜以为反佐，而资健运。盖阴之不可无阳，犹阳之不可无阴也。|病有宜热而佐之以寒者，保中上之清肃也；有宜寒而佐之以热者，保中下之氤氲也；有宜升而佐之以降者，降浊以镇下也；有宜降而佐之以升者，升清以清上也；有宜开而佐之以合者，阴宜守也；有宜合而佐之以开者，阳宜通也。此皆从者反治之义也。|