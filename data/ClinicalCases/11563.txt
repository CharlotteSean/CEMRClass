世交张鲁封六兄，医学高明，凡戚友中病至棘手，延至立法即愈。一媛尚在室，患温邪多日不愈，邀治。舌黑燥，神呆，脉滞大。予认为邪入心包，当用犀角地黄，鲁翁对以业已服过。或剂轻之故，再议以大剂，不应。予又诊，细问工妇，病中曾经走经否？对以十余日上至，服主人药。予知其必不用医通法也。于是以舌黑为津液之涸，肾水之干。耳聋者，水不上升也；神昏者，精不上交于心也；两腿不能自移，衣服著肌肉即大叫痛者，为血分之亏也。用吴氏《温病条辨》下焦篇中复脉汤加减，内大熟地用至八钱，炙甘草用至六钱。鲁翁嫌手笔太重，予谓其书谓甘草不应加至一两，曾经得效多人，竟用之一剂即知。鲁翁竟以此汤日进，不过十余日，全愈。/|