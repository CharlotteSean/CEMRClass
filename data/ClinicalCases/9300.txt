0100
智翁令孙三岁，痘后左手曲池穴侧，鬼肿溃经年余，外科疗治，不能收口，逆予商之。维时伊兄郎玉翁及同事叶殿扬兄在座，二公俱知医理。予视毕告曰：“毒生手足，固不害命，然溃久脓水流多，气血受伤，面黄肌瘦，神形疲倦，目无精采，天柱骨垂，一派大虚之象，最为可虑，溃口收否？无暇计也。”朗翁云：“证既属虎，虚则当补。”予曰：“不但用补，且须用温。”智翁云：“时下炎暑如蒸，过温恐其难受。”予曰：“医家治病，盛夏遇寒证用热药，隆冬遇热证用凉药，所谓舍时从证也。病若虚而不寒，单补亦可见功。今虚而兼寒，非温补莫能奏效。”爰定人参养营汤，加附子、鹿茸、枸杞、杜仲，合乎《内经》“形不足者，温之以气；精不足者，补之以味”之义。二公见方称善。初服精神略转，再服颈骨不倾，守服数十剂，气血恢复，溃口亦敛。此证获痊，虽予之执理不阿，亦赖二公赞襄之力也。|