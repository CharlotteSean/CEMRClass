No Doctor Name|高若舟之庶母，年逾花甲，体丰善泻，张某向用参、术取效。今秋患白痢，张谓寒湿滞中，仍与理中（汤）加减，病遂日增。因疑老年火衰，蒸变无权，前药中复加附子。白痢病果减，而腹胀且痛，不食不溺、哕逆发热、势已危殆。始迓孟英视之。脉沉而滑数梗梗。曰：暑热未清，得毋补药早投乎？与（黄）芩、（黄）连、杏（仁）、（厚）朴、橘（红）、（神）曲、（白）芍、滑（石）、（川）楝、银花、海蛇、鸡内金之类，一剂溺行痛减，而痢下仍白。其女为屠西园之室，乃云：向服补药，白痢已止，今服凉药，白痢复作，盖病本久寒，凉药不可再用矣。孟英曰：言颇近理，使他医闻之，必改温补。但病机隐伏，测识匪易，前此之止，非邪净而止之止，乃血得补而不行之止。邪气止而不行，是以痛胀欲死。夫强止其痢，遽截其疟，犹之乎新产后妄涩其恶露也。世人但知其恶露之宜通。而不知间有不可妄通者，但知疟、痢之当止，而不知邪未去而强止之，其害较不止为尤甚也。今邪未清涤，而以温补药壅塞其流行之道，以致邪不能出，逆而上冲，哕不能食，此痢症之所畏。吾以通降凉润之剂，搜邪扫浊，惟恐其去之不速，胡反以白痢复作为忧？岂欲留此垢滞于腹中，冀得化脂膏而填空隙，何若是之宝惜而不愿其去耶？幸若舟深信，竟从孟英议。寻愈。|