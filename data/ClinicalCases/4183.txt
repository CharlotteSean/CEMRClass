No Doctor Name北山友松|一武官江马氏直番江都，忽闻在乡老母病笃，焦虑太甚，夜不成眠，饮食减少，面色惨然，官暇不打话只打瞌睡，乞诊于予。诊之，左沉滑右沉紧时一止。予问曰：“曾调理乎？”答曰：“已服友菊拙斋二医商榷之归脾汤将百帖矣，服之不验。更请太医见教，太医亦劝我多服前药，只令加半夏、陈皮二种耳。”予曰：“此正是严用和治思虑过制变生诸症之妙剂。后薜立斋加远志、当归以充肾气与心血也，且胃气不和，加半夏、陈皮之良法也。然以脉论之，良因遥忆令堂病笃，心脾郁结不畅，官事犹冗，不免强餐而应役，早晚不自觉加餐，以故胃有食滞，气不畅达，而不能化也。法曰：伤食恶食，是以恶食而食减少矣。且《下经》曰：胃不和则卧不安。右脉沉紧，亦是食滞于胃也。法当先以香砂平胃散倍加母姜煎成，日饮数次，以至不恶食气乃停服。晬时然后须以归脾，六君子辈补益庶可也。”渠中心病快然从之，遂用前法，不月告瘳。或禀上某侯，侯召愚问曰：“下药相同，治病有此大异何也？”愚对曰：“歧伯曰，治病先其脏府，诛其小过，后调其气。盛者泻之，虚者补之，必先明其形志之苦乐，定乃取之。”侯曰善。|