0503
司农半石洪公，舌本下每起一泡，饮食语言痛楚皆难。患有数年，已而复发，其泡刺破则出脓血，暂安，如饮酒茹煿即复起。诸名家治以犀角地黄汤等剂，谓舌乃心之苗也，专泻心火可已，其患而究不止。余诊得左寸沉微，左关微涩，左尺浮而无力，右寸浮洪，右关数大，右尺弱软。按六脉乃心火有余，肾水不足，肺金燥热，肝木气旺，脾土积热，命门真火太虚故也。夫舌虽名心苗，半属脾经，言本乎心火动，本乎脾土，上下唇亦属脾土。今公唇若涂朱，脾火必旺，心火虽旺，不必泻也。经云：泻南方不如补北方，坎水上升，离火自降。主用滋肾清脾之药，分为早午，补其下清其中，使水火既济，阴阳两平，斯无不效矣。公欣然甚信，遂空心服滋肾丸药，午后服清脾煎剂。服未弥月，果验。|