0302
施双喜之妻，年三十四岁。|病名：伏暑兼孕。|原因：孕九个月，霜降后伏暑晚发，前医或作伤寒症治，或作冬温症治。皆不应，而病反转剧，改延予诊。|症候：黄昏寒热，似疟非疟，入口即吐，无物不呕。|诊断：脉右浮大搏数，舌苔微黄薄腻，脉症合参，此胃热移肺，肺胃不和也。|疗法：用川连清胃为君，苏叶宣肺为臣，皆用轻量泡服，轻清以救其肺胃，佐一味狗宝，镇降气逆以止呕，使以甜酱油数滴，取其咸能润下也。|处方：小川连四分苏叶三分开水泡取清汁，冲入甜酱油一小匙，送服真狗宝二分。|次诊：一剂轻减，再剂呕止，脉转虚数，舌红无苔。予即告辞，以极于上者、必反于下，恐胎一堕，即为棘手。病家恳切求治，辞不获已，姑用安胎清暑法以消息之。|次方：青子芩一钱生白芍三钱清炙草四分淡竹茹三钱丝瓜络三钱西瓜翠衣一两银花露一两，分冲荷花露一两，分冲|三诊：连服四剂，不足月而即产，产后幸而母子均安，惟脉细涩，按之反数，心摇摇如悬镜，恶露点滴全无。予思病将一月，血为伏热消耗，今欲强通其瘀，是向乞丐而逼其焦锅粑也。《内经》谓血主濡之理，当增液濡血为治。|三方：细生地五钱乌玄参四钱朱麦冬三钱苏丹参五钱茺蔚子三钱益母膏一小瓢，分冲|效果：二剂恶露虽行，寒热复作。予谓是极于下，必反于上，乃伏暑从上焦外溃也。遂将原方去丹参、茺蔚、益母膏三味，加青蒿脑钱半、东白薇三钱、鲜茅根一两、益元散三钱（荷叶包刺十余细孔）、生藕肉二两（去节），叠进三剂而痊。|廉按：胎前伏暑，凡专门产科，无不注重于保胎。然当辨保胎之法，或由元气之弱者宜补正，或由病气之侵者宜治病，善治其病，正所以保其胎。苟不知其所以然，而徒以俗尚保胎之药投之，若置伏暑而不顾，反致伏热愈盛，消烁胎元，其胎必堕，是保胎适足以堕胎矣。此案诊断，注意上下二焦，别有会心。用药处方，既能清解伏暑，又能安胎保孕，产后又不用强通瘀血之套方，皆有见地，足为胎前产后，挟有伏邪者树一标准。|