吴翰臣兄令眷，予族之女也。清明夜，门首看城隍会，甫入堂，忽昏仆于地，不能言语，抬上床一刻，即大吐，口出妄言，谓城隍夫人需侍者，已得三人，令其入庙服役，语毕，仍闭目昏睡。其家惊畏，暮夜迎余，自门首至寝所，皆烧冥资，观其色无青黑鬼气，切其脉两手相同，至止不乱，但虚大无力。余询其声变否，家人对以如常，此殊不似中恶之证也。又问：“前有病否？”家人云：“经水行有半月未止，数日前，即燃灯通夜不熄，翰臣外出，要人作伴，似有畏惧之状。”盖邪之所凑，其气必虚。因脱血心虚，夜看城隍会，见扮鬼形，心怖而神乱矣，即成中恶，亦因其虚也。以人参五钱，桂心一钱，银一锭煎熟灌下，又将渣再煎灌下，片刻即醒，问其前事，全然不知，惟记门首看会，不知何由在床，但称心慌手麻而已，随用归脾汤数服，经止病愈。|