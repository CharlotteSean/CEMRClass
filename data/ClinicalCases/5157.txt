0003
陈。色苍体长，木火之质，阴分易亏。五旬外纳宠，急图嗣续，月前因浊成淋，溺数而欠，著枕仍然遗泄，延至血水滴沥而痛，是为血淋。精室既伤，心火犹炽，诊两尺左弦右数，宜腰膝痿软，足心如烙也。夫不痛为溺血，痛为血淋。虽肾虚挟火，然导赤分清，如方凿圆枘，五苓八正，亦抱薪救焚。急用生料六味作汤，可济燃眉。熟地六钱、生地三钱、怀山药炒二钱半、茯苓三钱、丹皮、泽泻各一钱、生莲子不去心，一两、莲子须、麦冬各二钱、五味子五分。数服痛止淋减，汤丸兼进而安。|