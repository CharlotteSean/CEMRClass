余次女四月间头痛发热，属伤寒太阳经症。用羌活冲和汤加减治之，稍愈。至第四日，原照伤寒治之不应，更面赤身热，心胸闷闷不已，六脉洪大无论。余曰：“此伤寒兼犯痧症，当看痧筋刺之。”余女不信，至晚疾益甚，始欲放痧在左腿弯下，刺青筋一针，流紫黑毒血，余更有细青筋不甚现。是缘不信，多缠绵一日，痧气雍阻，故痧筋有隐隐者尔。服必胜汤三。头服，稍觉身松，未愈。次日，指上痧筋复现，刺血九针，服药未愈。俟至夜，右腿弯复现青筋二条，刺出毒血，服圆红散乃少安。后又骤进饮食，复发热面赤，用山楂、卜子、柴胡、陈皮之类。饮之不应，脉仍洪大无伦。此因痧毒复发而然。刺两足十指青筋，去其毒血，用必胜汤稍冷服。二剂未已，偶饮稍温茶，立刻狂言。此痧未尽散，因温饮而复发也。用冷井水二碗饮之，更冷服药五剂，然后痧气乃清。但病久身虚发晕。服参汤而苏。后用十全大补汤加减治之，调理二月而痊。|