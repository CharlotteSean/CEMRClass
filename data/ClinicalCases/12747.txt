0601
张其相兄家女婢，年十五岁，初冬得病，因循未服药，延至四、五日，头疼身痛，微热恶寒，气塞喉中，呕哕不纳药，脉沉细紧。浙医认头疼为太阳，因脉沉而又姜、附，杂以羌、防、白芷、苍、朴，不能下咽，次日无可奈何，改用柴葛平胃以试之，不得效。迎余往诊而前症具在，予曰：“此厥阴表里齐病，宜用温里，但阴寒上逆，竟成格阳矣。”先用乌梅丸二十丸以通其格拒，呕止能下药，随用桂枝、细辛、干姜、熟附、吴萸、赤芍、半夏、赤苓，如此四日，两得微汗，表证皆除。惟骨寒痛未减，至五日即入少阴，下利五次，彻夜号呼，齿皆枯垢，鼻有烟煤，手足厥冷，脉微欲脱，脱阳见鬼，拟其夜必死。但形神未脱，怜而救之，遂用生附子五钱，干姜三钱，茯苓、甘草各二钱，一剂手温，再剂利止，脉亦微出。如斯重剂，七日方获回阳而愈。若以人贱忽之，必无生理矣。|