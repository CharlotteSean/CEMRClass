张德祥令孙患行程蹇，多医不效。上至小腿，肿如瓠，气喘声嘶，不食者九日，烦躁恶近人，近则热不可当。多医聚讼，或决之立毙，或决之成废。邀余往，已暮，执烛视之，近烛则痛如锥刺。乃父恐余用刀，屡述群医之说。余晓之曰：汝不欲此子之生，余不敢言。既邀余来，是欲其生也，岂可随声附和、袖手旁观耶？今之外科皆乡愿也，抄写成方，虚应故事，并无真知灼见；更可恶者，造作疑似之言，簧惑病家，有如奸胥猾吏造案，虽咎陶听之，犹以为杀无可宥。要知脚跟之皮，厚于牛领，不能下溃，必至上穿足面，则不可救矣。言未已，病者曰：怪道数日来骨缝锥痛难忍。其妻跪求请救，而一家数十口犹执不可。余曰：吾岂挟仇而欲害彼，若决之而毙，吾偿其命可也。众皆咋舌不敢言，遂决之，出脓半盏，敷贴已，余至外厅晚膳，未毕，内报熟睡矣，如之何？余曰：觉来要啜粥矣。既而果然。三日后吃饭，四十日收功。然人情畏痛苟安者多，故庸医之言易于入耳。病无去路，上溃足面，腐及内外踝，而迁延以死者，比比也。|