翁嘉顺室，娩后发热，竹林寺僧治之不应。|温、龚二医皆主生化汤加减，病益剧。请孟英诊之，脉软滑微数。曰：素体阴亏，热自内生，新产血去，是以发热。惟谵妄昏瞀，最是吓医之证。渴喜热饮，宛似虚寒之据。宜其猜风寒而投表散，疑血瘀以攻通。遂尔帖帖泡姜，人人桃、桂，阴愈受劫，病乃日加。幸而痰饮内盛，津液未至涸竭，与：蠲饮六神汤去橘（皮）、半（夏），加西洋参、生地、花粉、竹茹、知母、生白芍为剂，数日而瘳。逾旬复发热。或疑凉药之弊，或谓产蓐成痨。众楚咻之，病渐进矣。其小姑适吴氏者，向役於冥曹，俗谓之“活无常”。偶来探病，忽仆地而僵，口中喃喃。或问：“汝嫂病何如”？答曰：须服王先生药。人皆异之。次日，仍乞诊於孟英。曰：脉浮数而弦，是风温也。与前病异，便泻无溺，肺热所迫，大渴无苔，胃汁受烁。亟与：天生建中汤频灌。药主大剂甘凉，果得津回舌润，渐以痊可。/|