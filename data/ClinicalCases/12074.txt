0502
病者堵城李文先君之长郎名亚子，年十四，寓武昌上新河恒心里五号。|病因春温症微恶寒壮热，晚更甚，前与银翘散，病不稍减。|症候反加喉痛，视之内有红块，因疑肺火内郁，恐发白喉先兆，令延白喉专科治之，亦不效，至夜热如熏蒸。|诊断脉关尺沉数有力，此少阴伏火内炽，与肺胃之火相合也。|疗法治宜苦降，不宜辛散。|处方黑元参、冬桑叶各四钱，黄芩、连翘、鲜芦根、生大黄各三钱，浙贝母、枳实、蒌壳、苦杏仁各二钱，粉甘草一钱。|效果比服热退，下黑粪数次，次日喉痛稍愈，尚有余咳，令啖蔗汁而愈。越二日其母亦病喉痛，发热面赤，热于亚子相似，此为传染所致，愚与桑菊饮，连进二服，热与面赤虽退，而喉痛仍在，入夜干渴，即于渴时啖生梨一颗，当愈。|理论此伏气与外感并病也。内经云，冬伤于寒，春必病温，冬不藏精，春必病温。夫不藏精伤于寒，皆温病之极大原因。陈修园谓少阴伏热内起，发于太阳而为温病，即伤寒论太阳病发热而渴不恶寒者为温病是也。然微恶寒者，以太阳为寒水之经，在经之邪，与经相应，故恶寒，稍久温邪大发，即不恶寒矣，此本少阴伏火，应时而出，与温毒合，郁于手太阴肺部，故其症蒸蒸发热，然其喉肿有红块者，以手太阴之脉循喉咙也。推此原因，良由先天真水不足，相火发动，又适与温毒菌有隙可乘之机也。|方论温病宜辛凉轻解，而此则不宜宣解者，以有伏气故也。此症为龙火升腾，龙宜潜藏，故滋水以安之。以元参、桑叶安金水二脏。黄芩、连翘、贝母、蒌壳、杏仁、芦根，以大清其肺火。用生大黄以引之下降。无辛以犯上之弊，有苦以下抑之功也。|或问白喉、痧喉均可用宣散之剂，如麻杏甘石薄荷等，此则不宜用者何也。答曰，白喉痧喉，均外来之邪，故宜宣散，便之从外而出，若伏火上冲，虽有时疫相间，断不可用轻宣之法，以伏火乃雷龙之火，稍一升散，则相火即随之而起，蔓延莫制，故白喉忌表抉微一书，一再申禁，正为其为相火内炽，治宜苦降，不宜轻宣也，业医者切勿固守常法可耳。|