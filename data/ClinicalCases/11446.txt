0303
甲午岁作客长沙，有劳德扬之媳，产后患病，发热、下利不止，延医诊治月余未愈，几濒于危。请余诊之，脉浮而大不数，知为太阳与阳明合病，《伤寒》云：太阳与阳明合病，必自下利，葛根汤主之。遂用葛根汤加高丽参治之，因久病元气亏故加参，服一剂而下利止，服二剂发热亦除。复诊：脉转弦涩，弦为余邪移于少阳，涩因产后营气虚，用小柴胡汤加当归治之。服数剂告痊。|