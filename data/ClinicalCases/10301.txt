0300
徐姓妇，年二十余，腹内患一气块，不时上攻，或痛而有声，吞酸痞满，常发寒热，月经不调，小溲频数，面色青黄，年余服药无效。余诊之，两关弦实，此肝脾气滞，兼有郁恼，用归芍六君加柴胡、木香、水煎，吞左金丸一钱。四剂气稍舒，痛亦减，即与归脾汤下龙荟丸二钱，月余而诸症退，痞块消，再与调中益气加茯苓、牡丹皮，俾中气旺而月经自调。若再失治，成痨成鼓，难免后忧。|是即脉之弦实处究出病源，故诸症自除。寿山|