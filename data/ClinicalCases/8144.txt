0006
李太史乃郎素病失红，因试前课诵过勤，忽然上呕血、下泄血，其色红紫甚多。医者云：因劳而火起心脾，兼之暑令正旺，二火相济所致。与以四物汤加芩、连、知、柏，并自饮童便。服及数剂，其呕泄愈甚。余曰：形气困惫，脉息细微，乃气血脾胃败剧之象，急用附子理中汤，温补脾胃，使胃气不败则呕泻自止。初服毫未见效；次服觉呕血稍减，脉中微有生意。复加熟地二两、茯神二钱，服后安静而卧。翌早呕止血减，更用五君子煎，间服六味回阳饮，五福饮，大加温补调理，两月竟获痊愈。古人谓血证每以胃药收功，信不诬也。|