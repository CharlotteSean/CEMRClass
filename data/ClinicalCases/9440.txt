0102
佚名|石芷卿，骤患腹胀，旬日后，脐间出脓。外科视为肠痈，与温补内托之药。遂咳嗽不眠，腹中绞痛异常，痰色红绿，大便不行。乃延孟英商之。脉弦细以数，舌绛而大渴。曰：察脉候，是真阴大虚之证。芪、桂、归、术皆为禁剂。以甘露饮加西洋参、花粉、贝母、杏仁、冬瓜子投之，痰咳即安。而外科谓此恙最忌泄泻，润药不宜多服。孟英曰：阴虚液燥，津不易生，虽求其泄，不可得也，乌可拘泥一偏，而不知通变哉？仍以前法，去杏仁、贝母、花粉，加知母、百合、合欢（皮）为方，并嘱另邀老医朱嵩年敷治其外。如法施之，果渐向安。久之，当脐痂落，如小儿落脐带状，脐内新肉莹然而愈。|