0105
俞子浩兄令眷年近四十，艰嗣多郁，颈旁结一核，数年矣。后因丧子，其核渐大，内逼咽喉，妨碍饮食，有似外科失荣证。疡科作瘿瘤治，愈大愈坚，渐加发热、咳嗽，竟似失荣证矣。用逍遥散治之不效；又仿《外科正宗》，用益气养荣汤，内有参、芪，甫二剂，便喘不能卧。由是医药杂投，有用葶苈泻肺者，有用苏子降气者，渐致汗出泄泻，阳气下脱，六、七日喘犹不止，已备终事。复商于余，诊脉细数，余沉思良久，其先结核，乃肝木部位，郁久化火，此火结之核，尚非失荣。误用黄芪，助其肝火，火灼肺金，因而大喘。先无他病，虽然喘久，断非气脱。盖乙癸同源，肾肝同治，补肾滋肝，引气下归。用六味地黄汤加归、芍、麦冬、五味子、牛膝。服四剂喘定，二十剂能平卧，后用六味地黄丸加沙参、元参、贝母、归、芍丸药三斤，并结核亦全消矣。|