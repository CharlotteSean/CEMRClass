孙思睿翁令眷，壬戌年怀孕丧子，悲泣过伤，因而咳嗽，自秋至冬，渐至喘不能卧，两足水肿，腹胎六月，诸医治咳分利罔效。最后召予，水势泛滥，腹大如鼓，其面反瘦，脉细如丝，两尺全无，此肾水也。孕妇患水，其胎必伤，况两尺脉全无，胎已息矣。宜急治其水，以全孕妇，惟金匮肾气汤可救。遂以本方加人参一钱，附子、肉桂各一钱，如此半月，水忽大下，尽湿被褥，流溢床下而腐胎随堕。其时气脱昏厥，令急服参附汤，而稳婆诸妇，争论不肯煎，盖以扬俗产后，禁用人参故也。幸思翁自主，推诸妇出房，用大铫自煎频灌，半日半夜，通服人参六两，附子两余，夜半回苏，而余咳余水未尽，仍用金匮肾气汤一月，始水尽咳止。/|