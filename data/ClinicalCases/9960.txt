曾治春桥茂才魏表弟，禀性刚直，为人厚道。素患中气不足，遗精唾血。愚于庚午春诊之，右寸脉大于五部，惟左尺沉迟而芤。余曰：足下之恙，乃浊气下降，清阳不升，中州郁滞，脾失健运，黄庭衰败，不能摄血。兼以肾气涣散，或观书久坐，或作文用心，每劳必遗精。缘因茯苓、陈皮疏泄太过，一味滋阴，以至阴愈长而阳愈亏矣。春桥曰：“分经用药，阳生阴长，既闻命矣。敢问治之当何法？”余曰：“明乎哉问也！乃用黄芪、白术大补中气，益智、故纸收摄肾气，砂仁、半夏醒脾开胃，干姜、白蔻宣畅胸膈，使中州气旺，转运有权，肾气收藏。胸中之气，肃然下行。再加煎当归、茯神、远志、枣仁安神，益智，麦冬甘寒润燥金而清水源，五味子酸温泻丙丁，而补庚金。更以鹿鞭大补肾阳，芪、术、参、茸温补黄庭，益其气而举其陷，则肾自固而精自守。再服龟鹿地黄丸，壮水之主，大补精血，可保长年矣。彼见余议病精确，依法调理而安。明年冬以书谢我曰：三折妙手，俾得远近回春；万应仙方，普动亲疏诵德。弟不知何修而得遇此矣，沐恩愚表弟，奇逢顿首。/|