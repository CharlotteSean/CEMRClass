0102
北山友松|住吉社僧北之坊年六十余，疡发于背之上下二处。上乃风门、肺俞、厥阴俞、魄户、膏肓之际，下乃胞育、居窌之次，大四寸余。摄泉二州名医，邀之殆遍。补以参芪，则妨碍饮食；托以十宣，则疮口作痛；艾灸桑烙，其病越笃，因请予求治。脉之左沉弦有神，右沉滑流利。闻其为人，性直确，少言笑，常患气滞，或腹胁痞满，或大便秘难等候云。记得陈鹤溪云：凡痈疽不问虚实寒热，皆由气郁而成。经云：气宿于经络，与血俱涩而不行，壅结为痈疽。不言热之所作而后成。痈者，乃因七情有所郁而成也，治之以远志酒、独胜散云云。闻其性格，察其脉色，遂投和剂三和散。全用原方分目，每帖二钱，加香附五分，水一盏煎六分，去滓温服，不拘时候焉。或问前医累用参芪补托，亦未见功，师用此药，当得甚事？予曰：“正由是也。此僧乃如陈鹤溪所言之候，而医不先用行气解郁，乃用补托太早，所以壅结于上下二处，虽用艾灼，疮色不活，用补便作痛耳。《和剂》谓此方，主治五脏不调，三焦不和，心腹痞闷，胁肋腹胀，诸气壅滞，肢节烦痛，背痛胁痛，有妨饮食，手足微肿，肠胃燥涩，大便秘难等症。故试数贴，观其可不矣。”服五帖，二便通顺。次服五帖，饮食有味。再服五帖，疮色红活，而不疼痛。再服五帖，痞满渐宽。更服五帖，胸胁大通畅矣。僧喜曰：“自服先生灵药，不特今患得痊，乃觉旧疾亦脱体耳。”因渠年老，恐香燥过剂，消耗阴血，改用参、归、芪、术等物，便觉举动不安。复用三和散，加当归加川芎之数，连服二十余帖，稠脓滚出，而疡口自平满焉。记得丹溪先生云：独胜散，治气郁血滞，而诸疡愈后常服半年尤妙。此皆施于体实气郁之人，予见吴兄厚味气郁，而形实性重，年近六十，患背疽，医与他药，皆不行，唯香附末饮之甚快，始终只此一味，肿溃恃此而安。然此等体实，而又病实乃瘥，千百而一见者也。今此老僧与吴氏元气大同，熟不谓其脓既泄，气血乃虚，只宜纯补哉。|