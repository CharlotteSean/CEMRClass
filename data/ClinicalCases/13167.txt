靖邑嘉元之子，躯干雄伟，周龄未尝有疾，甲申季夏，偶患泄泻，程友我九，知属中寒，投以附子理中汤数剂，病虽少瘥，药犹未透，更医改用清凉，遂至洞泄不止，呕吐频增。适余里旋，路经躁都，诸友遇见喜出望外，怂恿往治。见其肌肤骨立，手足逆冷，两目神慢无光，指纹隐而不显，举室仓皇，呼号神佑，我九问余曰：“此证本系三阴里寒，反见舌黑口渴，何也？”余曰：“病有阴阳之殊，证有真假之别，辨治稍失，毫厘千里。兹之舌黑口渴者，乃真阳遭阴气埋没，不能薰腾津液所致，所谓阴证似阳，非真有热，而舌黑口渴也。如此危险之证，非参芪不能益气固脱，非姜附不能散逆回阳，非白术不能补土制水，非大枣不能养胃生津。”因用人参三分，北芪一两，炮姜五钱，熟附八钱，白术一两，红枣五枚，大剂煎服，口渴略减，舌黑渐退，手足温暖，体倦安眠。连进芪附八日，乃得诸症悉除，后以扶脾补肾之品调治而痊，设泥成见，而利水耗气，又或以纯阳之体，炎热之时而忌服参附，未有能济者也。医道之关于识力，岂浅鲜哉！|