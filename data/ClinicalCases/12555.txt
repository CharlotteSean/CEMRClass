李某某，年十二岁，夏历正月初间，得春温证，先是进服表散温燥等方，大热大渴大汗。延诊时，见其热渴异常，脉浮大而芤，身无汗，舌无苔，鲜红多芒刺，心烦不寐，米饮不入，症殊险恶，幸小便尚利，与伤寒论所云小便利者可治相合，断为阴未全绝，犹存一线生机。渠家有一老人，尝涉猎医书，亦或为人举方，向余言曰：“此症前此服药，不过败毒散等方，皆系普通发散之品，药未必误，而病势如此沉重，殊不可解。”余应之曰：“后世通行表剂，皆为寒而设，不知此乃春温。仲圣原有忌表明训，奈医者不知，每以通套表药误人，遂至轻者变重，重者即死，毫无觉悟，殊堪痛恨。此证先因误表而大热、大渴、大汗，若当时即进白虎汤大剂救之，尚易痊愈。今惟热渴犹是白虎汤见症，然如身无汗则是阳明津液被灼告竭，不能濡润皮肤之证。脉芤心烦，舌苔无而鲜红多芒刺，则病邪已由卫而累及营矣。寇深矣。若之何？”反复思量，绝无可以磋商之人，兼因病者系余女弟子，东家向来深信不疑，即略不辞让；为疏白虎汤去粘米加西洋参、蕤参、沙参、花粉、生地、天冬、麦冬大剂，少佐栀连频服。方内生石膏一两，一日夜尽三剂。次日，患者反增出时时恶风症，初疑或兼新感，继审脉息如故，热渴略减，舌色微润，心烦亦少瘥，知其仍是伤寒论白虎汤中原有兼症，仲师断不余欺，促其确守原方，日夜进服。再二日，各症始十愈七八。举家相庆，余亦私幸此次药幸胜病，嗣后减轻分量，再进甘寒养阴药饵，不犯一毫温燥，计三十余剂，各恙悉捐。惟如云之鬓发，手一抹而盈握，浅者纷纷堕地，皮肤飞削，如蛇脱然，茀至手足爪甲，亦次驯脱尽，久而复生。可见温病误表，真杀人不用刀矣，而世乃竟有行医至老，不知温病为何症者，谓之何哉。|