朱秉礼，慧山。其妻产后患少腹痛。辛酉正月九日诊：产后不时腹痛，引及腰部，夜则轰热口燥，病在奇经，欲事早而营气窒痹也。当归、丹参、白薇、没药、乳香、五灵脂、金铃子、玄胡、香附、乌药、丹皮、牛膝，猪肾汤代水。另龙涎香、鸡内金、鼠矢，研末服。十一日复诊：夜热稍减，腹痛引腰胀急，小溲甚少，秘而不通。厥气固横，兼夹下虚，宜内外并治。金铃子、玄胡、鼠矢、牛膝、苁蓉、萸肉、白芍、归须、没药、白薇、丹皮、香附、郁金、甘草梢。另血珀五分、麝香三厘、沉香五分、龙涎香一分，研末服。外治用雄鸽一只，麝香七厘，将麝入脐，剖鸽罨之，布扎。二剂。十四日诊：腰痛已减，腹痛大定，痛在偏右，小溲已通，大便不畅，下虚之故。奇经已伤，再为补摄。砂仁、炙熟地、山萸肉、山药、茯苓、泽泻、苁蓉、鼠矢、乌贼、龟甲、没药、牡蛎、牛膝、鳖甲、淡菜。三剂全愈。/|