0006
靖邑虞田李龙泮妻，年近四旬，患发热腹痛，医以小建中汤投之，未减，随用附子理中汤二剂，心烦，便闭，痛甚，昼夜不安。余与舒君德昌、王君声拔同往诊视。入室搴帷，热气扑面，口渴，舌粗，脉细而数。予曰：“此阳明蓄血证也，法宜犀角地黄汤合桃仁承气汤主之。”二君相谓：“生平医病多矣，未尝见有此证，先生之言得毋欺乎？”予曰：“服药后必下结粪，结粪后必下黑血，凂君耐坐，片晌即有明征。”命其子将药煎好灌入。少顷，腹胀便急，果下结粪数枚，旋下瘀血碗许，死蛔三条，改用滋阴生血，数服而安。人咸以为异，夫医亦何异？惟切脉审证，能得古人之所同，乃为今人之所异耳。|