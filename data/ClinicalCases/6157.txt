郑于房尊堂年六十岁，体气羸弱，茹素而饮食少。四月间得胁痛症，时或胃脘亦痛。初医用流气化滞之药过多，不惟胁痛未除，因而牵引脊背腰胯，痛楚异常，夜甚于昼，目不交睫者数夜矣。乃邀予视之，六脉极其缓弱，惟肝部弦急如线，知其为中气不足，血虚之候也。壮者气行则愈，今气弱不能运动，故尔凝滞作痛，正乃痛则不通之故。然此有实有虚，况夜甚于昼，非血虚而何？正当温补，而反克伐，所谓诛罚无过，虽欲不痛，其可得耶？乃用参、芪、苓、术、甘草、茯苓之类，重加白芍、当归，少用玄胡、青皮为佐，一剂而痛微，数剂而痊愈矣。|