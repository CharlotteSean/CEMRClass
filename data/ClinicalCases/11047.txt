0302
浅田惟常|野氏乃政年十八，妊娠弥月，胎水渐盛，遍身洪肿，下体尤甚，口舌生疮烂坏，不能啖盐味。日啜稀粥仅一二碗，小便赤涩，大便隔日一解，脉滑数有力。医以为胃虚不能摄水，与参术等药，势殆危剧，遂邀予理之。予曰，胎水挟湿热者，非胃虚也。投以猪苓汤加车前子、黄连、栀子。盖车前子一名芣苡，不止利小便，亦取毛诗云，宜怀妊之意。服五六日，逐渐小水快利，肿胀稍散，口中亦和，饮啖复常。因改用紫苏和气饮加白术、黄芩，至月尽而诞，母子两全矣。|