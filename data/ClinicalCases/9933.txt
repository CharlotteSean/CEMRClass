苏国祥之尊翁，年已八旬。向来参、芪温补，大便不畅，润之则通。乙未四月下旬，小溲忽秘。西医外治已通，复秘，少腹高起二寸，疑外疡也。疡科以敷药涂治，不减。五月初二日乃延余诊。脉弦右濡，苔白底掯。是高年运输失职，因事动气，水为之阻，恐其上冲而致喘变。厚朴、陈皮、薏仁、金铃子、鼠矢、乌药，二苓、泽泻、归身、苁蓉、甜杏仁、火麻仁、莱菔子、栗壳。另西血珀五分，麝香三厘，蝼蛄二对，黑丑三分，研末，砂仁汤下。外治用田螺、车前子、蒜肉、葱头、皮硝，打和烘热，敷脐上。又用葱斤许，切炒，布包，隔衣熨少腹，热盐亦可。|初三日复诊：已得小便，黄而不畅，略有矢气，五日未便，大腹之坚略软，中央尚高，湿为气阻显然。惟高年血液亦亏，故大便必三四日方解。膀胱气化不行，益以肠燥，症情夹杂，再拟通气化浊润肠。厚朴、半夏、陈皮、甜杏仁、紫菀、乌药、金铃子、鼠矢、苁蓉、归身、松子、莱菔子、莪术、玄明粉。另沉香四分，黑丑四分，血珀四分，蝼蛄一对，川贝母五分，研末，竹沥调服。溲通不畅，便解干燥，大腹之高满即退。辍药旬日，少腹之满复起。十五日延诊：脉弦不敛，苔白根腻。此高年肾液不充，膀胱不利。如偏分利，阴液更亏，姑拟增液理气化以通积水。大麦冬、大生地、元参、归身、鲜苁蓉、杞子、紫菀、蔻仁、牛膝、车前子、云苓、黑芝麻、鼠矢。另肥知母、黄柏、交趾桂，研末，米饮糊丸，烘干，空腹服。另嘱食菠菜、麻酱润肠之品。服后二便旋通，饮食起居如常。越三月，饱餐后忽然作满，形如食厥，不及治而逝。|