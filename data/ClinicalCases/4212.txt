0002
吉冈木工左卫门，四旬有余。善酌不致于困，去年偶因病酲，手冷如麻，即脾胃不快，腹之两旁有气上逆，头重吐酸，四肢怠倦，大便不快，疝痛连腰，脉滑数。夫四肢为诸阳之本，冷而如麻，阳和不畅矣。其余诸症皆阴气为患。然脉既滑数，但可用阳药，不可用热药。方以桂枝、茯苓、苍术、甘草、木香、陈皮。桂用枝者，取其达四肢也。此皆阳刚之药，阳进而阴自退。六剂大效，又六剂，吐酸头重皆已，脉犹滑疾。改二陈汤加山栀，六剂脉缓，又六君子汤旬日，继以越鞠丸一月痊愈。|