0009
严君丙寅七十六岁。素来肝旺性急。已未春忿怒火中，夏患下消，冬患足背红肿，足指腐烂。泻其少阴湿火，并敷药而愈。嗣后七年，冬春严寒，足痛右甚。夏令如忿火发，则足底注痛如锥刺。重则大趾动跃，红肿如流火。膏滋中一派清养肝肾之药，温性如当归、杜仲，亦不用也，而痛仍举发。忆去冬剧甚时，以竹茹钱半、丹皮三钱、鲜生地一两，忍冬藤七钱、没药三钱、白毛夏枯草三钱、青蛤散八钱、紫草九分、钩藤五钱、络石藤三钱、川黄柏三钱、生甘草稍八分，并以清火活血之敷药而减。今春举发，不肯服苦药。仅外敷末药，内服德药凡拉蒙，大痛不作。讵意交冬严寒，寒暑表廿余度。严君惩于冷安热扰，日间不穿袜者旬余。外寒逼内火遏伏，痛剧如锥刺，日轻夜重，通宵失眠。既而足背紫肿罩黑，大趾溃如豆汁，而血脉瘀矣。言及中药，畏苦拒绝。招西医张君诊，注射木防己精。谓非真性痛风，系受寒则火内伏，血行障碍，紫暗欲烂，恐成坏疸。注射后，予西药内服，而痛仍剧作。慈萱谓如腐烂，痛必愈甚。且服苦较痛时间为短，约定十剂，如不效，即止服。拟将苦味药制入丸同。愚思此症，因肝火卒中，转消渴减，火溜于足不得越，天寒外遏则痛甚。仍以清肝坚肾、通血宣络为方。络后藤一两，蛤粉八钱，丹参三钱，黑豆衣一两，忍冬藤一两，海桐皮三钱，生玉竹五钱，生龟板六钱，怀牛膝三钱，丹皮二钱，生甘草梢一钱，丝瓜络三钱，没药三钱，滋肾丸三钱，以清阴中伏火。四剂，痛势减，夜可安卧。敷药则黄柏，没药、乳香、血竭、湘军、木鳖子、马勃，研末，薄荷精、蚕豆叶打汁调药，凉血活血，兼治冻瘃也。又制丸药，如黄柏四两，知母八钱，防己一两，炙没药乳香各二两，生鹿角一两生剉（取其散血消肿），共研末，桑椹子膏糊丸。又六剂后，去滋肾丸，接服此丸。宗张寿甫君左阳右阴，虎骨治左，鹿角治右法。敷药后，紫黑之肿转红活。十剂而足痛已减，又拒绝续服苦剂云。|