0302
常熟支塘邵聿修先生，余忘年友也，医道之识见心思，超人一等，而喜景岳、医通两书，偏于甘温。其生平为人，性直气爽，不谈人短，不攻同道，不恃己才，不耻下问，深可敬也。余每过之作长夜谈，娓娓不倦。余有过，彼戒之，余有善，彼赞之。天不永其寿，丧我良友，余深惜之。前在范云亭处会诊，与余论医，谓治病贵乎镇静，不可轻投药石，治孕妇之病，尤宜加慎。前老妻妊娠七月，忽起吐泻，腹痛不堪，举家惊惶，即请稳婆。有曰欲小产矣，有曰欲坐草矣，有曰尚未及时，言语杂乱。余诊其脉，尚未离经，痛在胃脘当脐，并不在少腹，而腰亦不痛，令众人不必扰乱，且与洋烟吸三四筒，妊妇已醉，倦而酣睡，使人皆出房，听其安眠，至明午始醒，而诸恙霍然矣。过二月举一男，今已十一岁矣。故妊娠有病，断不可杂药乱投也。|