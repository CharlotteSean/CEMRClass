0602
方铸新子，二岁，常熟顾山，住城中横街。己巳二月下浣，染脑疫。西医刺耳验血，云确是。拟用新术，于背脊抽去毒水，其家畏不肯用。三十日延余诊。案云：感受热邪，有汗口渴，颈强不能俯，目上视，溲黄，便紫。脉数，舌红。犹衣厚服。时行脑疫，拟清热泄肝退脑炎为法。鲜薄荷二钱洗，鲜菖蒲十四片，连翘二钱，黑山栀二钱，藁本二钱，滁菊二钱，丹皮二钱，银花三钱，郁金三钱，制僵蚕二钱，蝉衣一钱，紫贝五钱，芦根一两洗剪，钩勾三钱后入。另磨羚羊角七厘，九节菖蒲三分研细末，冲服。外治脑热，用薄荷精二钱水化，敷后脑及颈。三月初一日复诊：清热凉肝、熄风退炎，颈项之强略能活动，目已有泪，鼻窍尚干，后脑遍布红疹，脑膜之炎有外达之征，惟矢气不便。再参浙绍何氏引脑热下行之法（原本程祖植意）。鲜沙参六钱，鲜竹茹钱半，鲜薄荷二钱洗，连翘心壳二钱，黑山栀二钱，滁菊二钱，钩勾五钱，七孔决明五钱捣碎，银花四钱，藁本三钱，制僵蚕二钱，鲜菊叶十片，茅芦根各一两洗剪，鲜菖蒲十四片。另磨犀角七厘，磨生军四厘，雄精五厘研细相和，开水冲服。初二日诊：大便酱色气秽，后脑之炎随身热由重而轻，鼻窍尚干，涕少唇揭，脉数，舌红，口渴，颈已活动，可以转顾，目微上。热邪熏蒸肺胃、直冲脑部者，已有下退之势。再肃肺清胃，以清脑炎。鲜竹茹二钱，鲜沙参六钱，鲜石斛六钱先煎，光杏仁三钱，统薄荷七分，玉泉散四钱，连翘心二钱，黑山栀二钱，牛蒡子三钱，滁菊二钱，藁本钱半，茅芦根各一两洗剪，银花四钱，枇杷叶四片去毛。另万氏牛黄清心丸二分，石菖蒲一分，郁金一分，研细末，开水冲服。服后热势大减，原方去玉泉散一钱，减薄荷二分，又除万氏牛黄清心丸。再服一剂而定。其家以幼孩服药颇艰，辍药二旬，因耳脓不知清理，就西医以药水洗耳，脓陡少，余热留恋，面肿，身有红疹，又就余诊。予鲜菊叶、苦丁茶、青蒿、银花、蒲公英、紫花地丁、蚤休、生雅连、生甘草、黑豆衣、绿豆、牛蒡子、僵蚕、地肤子、地骨皮、化毒丹四分。红疹退，面肿亦消。越数旬，发觉其耳竟聋。|