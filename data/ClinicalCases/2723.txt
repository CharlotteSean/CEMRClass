0000
介宾高伟卿，年逾七旬。冬月患疟，由馆步行归里，途中风雨，殆不可耐，至家神昏不支，家人辄投参附二两许。入暮昏蒙尤甚，二便自遗，肢厥不语，将备以后事。余诊得两寸脉略见，关尺全无，视其舌苔，两边老黄，中心带黑，兼有芒刺，头面肢体悉皆温和，大便滑泄不禁，小水短赤如油，诊脉象是大虚寒之证，诊舌色与小便，又是伏热无疑，此脉与证大相径庭，大相左也。因问其家人，昨晚未服参附之前，舌苔何似，据云原是白滑而厚，服过参附，至半夜后，始见黄燥，今早渐变黑，时索水饮，而饮亦不多。余曰得之矣，斯病全在舌上推求。因思疟邪将作，冒风雨步行十里之遥，形神俱困，加以新受寒湿之邪，与现成之疟邪，皆陷入阴分，不能成疟、分出作止之界限，焉得不加剧也。且湿胜则濡泄，足为明验。议通膀胱，开支河，导湿下行，升提陷邪之法以进。并告以服此药，必能提转少阳为疟，可无他虑。是夜果发疟，而泄亦止，舌亦稍润，效验大著。廿七日，改用柴苓汤，而疟竟止，夜卧颇安。廿八日，复诊脉，略有弦象，咳嗽少痰，溺短而红，仍是湿阻气分，余热未清。拟一开气分，清上焦之方，二服诸病如失，此望色审证如绘，不从脉治，自谓中工。|加味五苓散|白术茯苓猪苓木瓜泽泻桂枝防风柴胡|柴苓汤|文党柴胡黄芩法夏茯苓桂枝猪苓泽泻白术炙草|自拟开气分清上焦方|杏仁通草厚朴半夏茯苓洋参麦冬甘草竹叶心|此病若不从舌苔上推求，莫不拟作虚治，谁知尚有湿热之邪乎？寿山|