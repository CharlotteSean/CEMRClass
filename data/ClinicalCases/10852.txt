秦氏妇，年三十四岁，怀妊七月，患伤寒病。头痛项强，身疼腰痛，骨节疼痛，恶风寒战，无汗而喘，鼻鸣作呕。俗医不知伤寒病之圣方治疗法，谓仲圣之方妊妇不可服，服之堕胎，当用王海藏妊娠伤寒法，既可却病，又可保胎，斯为两全。病家惊为学识宏富，倾诚倚任，服俗医方，病日加剧。俗医不知变通，死守王海藏之法，糊涂处方，日趋沉重，至于昏愦不识人，谵语时作，手足躁扰，循衣摸床，危险万状。病家始觉庸医之误，延愚往诊。愚曰：王海藏之《妊妇伤寒》书，邪说书也，惑世诬民之书也。无论有妊无妊，凡患伤寒病，皆当服仲圣之伤寒方，既可使病速愈，又可保胎无恙。彼王海藏者，既不知医，敢于造此《妊妇伤寒》一书，遗害万世。且夫医仁术也，仁术之医界中，何贵有此不仁之邪术书哉！此病初起，本是太阳伤寒，寒邪初入皮毛，头痛项强，身疼腰痛，无汗而喘，理合用仲景麻黄汤，覆被发汗，汗出即愈，乃是最轻浅，最易治愈之病。殊不知俗医不知仲圣伤寒法，而用王海藏邪说，迎合富贵之门，因循宕延，遂令轻病变为重病。今病已濒危，命不可知，尚可胎之可保，兹诊得脉弦而不涩，尚有一线生机。仲圣经文云：日晡所发潮热，不恶寒，独语如见鬼状。若剧者发则不识人，循衣摸床，惕而不安，微喘直视，脉弦者生，涩者死。兹脉不涩不短，或可挽救。方用黄芩汤，加黄连、麦冬、生栀子、连翘心，以泻心热，滋心燥，即以保安心神。三日后，身微汗，神识稍清，手足躁扰不作。愚曰：病至于谵语不识人，循衣摸床，手足躁热，可谓危险已极，不敢言必可挽救。今幸得身微汗，神识稍清者，此乃津液绝而复回之效也。所谓尚有一线生机者，正指此耳。今乃可以通大便矣。以大承气汤下之，得大便畅下，胸膈宽舒，乃思食。十日后，乃占勿药，胎乃无恙。妊满十月，居然生子。|