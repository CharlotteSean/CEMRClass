0000
溧水药店张姓，初秋患痢，昼夜百度，不能离秽桶，干呕烦热而手足反时冷，脉又细数，渴食西瓜，片时随即利下而色不变。医议纷纷，或云完谷不化，手足时冷，恐属胃寒。余复细验，脉虽细，重按则长，齿燥舌黄，断为热厥，此邪热不杀谷，因胃热极，传化失常，不及变而速下，此《经》所谓暴注下迫，皆属于热也。用大黄三钱，黄连二钱，厚朴、槟榔、白芍、木香为佐，乘热与服，微寐片时，腹中大鸣，洞泻数次，积粪甚多而痢减半，即去大黄。加当归、陈皮、泽泻，数剂而愈。|