0001
李。咳嗽时作，痰出不爽，痰色胶粘光亮，间或声如拽锯，口苦气短，肌肉日削。此由内热冒风，郁于肺络。肺主灌溉，百脉失其润下之性，则相火反夹诸经之火上蒸耳。左寸弦数，此肝失制而木火愈张，心失养而君火遂旺也。右关细数者，肺胃俱以下降为职，肺气郁而上升，则胃亦失其下行之性，不能降其浊热，而胃亦郁而不畅也。右寸更细者，本经既有郁热，又为诸经之火所灼，肺气郁遏不宣也。其或声如拽锯者，金实不鸣也。气短者，壮火食气也。前以清燥救肺汤加清络开郁之品，痰渐能出，声亦略清，而火势仍在，则以盛夏火令，炎蒸火位，郁伏之热蕴于中，炎蒸之气灼于外，病有助而药无助，所以无大效也。拟以麦冬、石斛、芦根之甘寒，以清肺胃之火；洋参以润燥益气；桑皮、旋复、枇杷以疏肺通络；杏仁、川贝以开郁消痰；蕴热素盛，以滑石、甘草导之。调理月余，定可就愈。|西洋参麦冬鲜铁斛川贝杏仁桑皮旋复花滑石水飞生甘草芦根枇杷叶|加减：肝火旺则加焦山栀，甚则加蛤黛散。心火旺则加连翘，甚则加鲜生地。胃火旺则加重石斛，甚则加石膏，轻则减之。嗽止则去杏仁、川贝。痰多则加括蒌仁、海浮石。肺气渐畅则去旋复花、桑叶，重加西洋参，或加吉林参以补气；若苦寒之品，化火伤阴者，则须忌之。|另：甘蔗、梨肉、芦根打汁炖热温服，人乳亦可服。|