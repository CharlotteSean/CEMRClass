0002
吴鸿昌，酒业，其妻某氏，因继姑苛虐，肝气撑胀。饭中冲咸汤少许，则胀不可支。易于嗔怒，寒热屡发。已经三年，服药不效，名医回绝。迨甲寅腊月，厥气更横，经事忽停，小溲不行，渐成肿胀。体仍灼热，目不能睹腹，足不能移动，气逆痰上，势已危殆。余诊时已除夕，脉弦数，苔干红，憔悴无神，音亦低细。劳热与肿胀并患。治水之药，温燥为多，与阴虚之体不宜。忆王孟英有阴虚热胀例，用极苦泄热、微辛通络之法，虽无药品，而其治康康候副转之恙，治偏阴虚；张伯龙亦有肝受湿热肿胀之例。因宗二君遗法，拟金铃子、山栀、紫菀、香附、茯苓、香橼、蛤壳、苏梗、旋复、川贝母、丹皮、郁金。另车前子、陈麦秸、冬瓜皮，煎汤代水。又外治法：田螺、车前、葱须捣烂，用麝少许，置脐内，布扎。溲渐多，腹渐软，轰热略减。乙卯正月初二日复诊：脉弦数异常，肝火极盛，热湿伤阴，仍照前法清肝通络。方为金沸草、知母、郁金、橘叶络、丝瓜络、金铃子、丹皮、川贝母、紫菀、黑山栀、决明、连翘、干蟾。三诊：脉弦数未平，腹热尚盛，足肿大减。药加极苦泄热，猪胆汁拌胡黄连；解郁疏肝，则加合欢花、木蝴蝶。四诊：弦数之脉大靖，轰灼之热大退，肿胀十愈其五。脘分胀满，耳鸣气逆，中有蕴痰宿滞。方拟金铃子、玄胡、山栀仁、蛤粉、青黛、花粉、木蝴蝶、橘叶络、白薇、郁金、钩勾、香附、鸡内金。另苏梗、苏噜子、化州橘红、上沉香少许，研细，竹沥调。服后便解溏行，如痰如积，白韧为多。且肛门灼热，腹满顿觉大减，气逆耳鸣亦减。所异者肿退八成而蜕皮肤燥，左胁筋痛，脉弦少柔，系属肝燥。至是转用柔养。用川石斛、生扁豆衣、淮小麦、稆豆衣、蒺藜、木蝴蝶、云苓、合欢皮、桑寄生、橘络、枣仁、白芍、秫米。胃纳渐馨，肤糙发蜕，胁肋尚觉块垒不平，筋痛微咳，肝阴大伤。方拟石斛、白芍、橘络、淮麦、料豆、狗脊、合欢皮、寄生、杞子、川贝母、青蛤散、功劳子、络石藤。上方补而不滞，连进数剂，肿胀退尽，腹撑既停，能食至二碗，加咸汤亦不饱胀，微能行动。多药且厌，又因进益微薄，遂停煎剂。稍劳则午夜发热，盗汗如雨，又来问方。余曰：“三年劳热，木火入络而肿胀。今肤廓仅存，总非松柏之坚固，夏令难关宜防，虽有良药，总恐不久长也。”因拟熟地、云苓、丹皮、泽泻、金铃子、乌鲗、苁蓉、归身、白芍、杞子、鳖甲、獭肝、河车、坎气、冬虫夏草，为末，阿胶、鸡血藤膏溶化，炼蜜合丸，养肝肾而潜肝奋。另用石斛、玉竹、川贝母、橘络、功劳子、淮麦、白薇、合欢、香附、木蝴蝶、鸡内金，研末，用萱花、谷芽汤泛丸，疏郁滞而化痰浊。嘱配一料，常服勿间。仅配半料，二丸照服，寒热、盗汗、撑胀均不发，饮食如常，移居母家。由大暑而立秋，起居如常。其母或来道及，谆嘱丸药宜续办一料，不信。九月有人劝伊服自来血。服仅六日，口糜咽痛，舌经苔黄，倏而寒热。会有人强借，忿气一动，撑胀复作，又来相邀。余以病家信心不足，决绝辞之。后闻另请他医，延至舌糜咽肿，肌如沸煎，腹如抱瓮，饮食不进而故矣。今志以前得愈之由，以见孟英、伯龙之法尚系实验，非偶然矣。|