荣葵生，丙辰冬奇寒，不用溺器，每赤身下床，渐有寒热暮发。至丁巳二月，来诊。热不退清，依然形寒，暮发身热，面黄溲赤。脉濡数，舌有白苔，口臭。人云童损，尚是寒邪内郁而成热。即疏栀、豉、苏、郁、荆芥、前胡、薏、杏、青蒿、苍耳子、葱白。三剂。热较轻，去栀、豉，加柴胡、淡芩、防风，以提郁伏之邪。三剂。寒热移早至下午而发，似疟而不退清。又数剂。辍药之后，并不节食，既减复剧。复投秦艽、青蒿、山栀、淡芩、柴胡、薏苡、连皮苓、使君子、胡连、地骨皮、桑枝、保和丸之类，出入为方。热退十之八，即予丸方，常服而愈。黄精、甘草、连皮苓、使君子、谷麦芽、鸡内金、秦艽、胡连、川楝、山栀仁、地骨皮、青蒿子、用猪肚洗净，入查肉、糯米、蒸捣糊丸。|