无何，妇病感证，两进逍遥散不应，热盛脉数，口渴舌黄。照方加生地、黄芩。次日证仍未减，神昏舌胎干黑。予曰：“疾急矣，非重剂莫挽。乃用大剂甘露饮，令其浓煎数碗，尽今日夜服尽。诘朝复视，昏热舌黑如故，反增胸腹胀闷。旁议二冬寒凉，二地滋腻，与胀不合。予曰：“古人论治感证，始终以存津液为主。今热炽舌涸如嘶，舍是别无良法。”兄曰：“固知药好，然腹胀药势不行奈何？”沈思良久，令市大西瓜一枚，取汁与服，汁尽少顷，忽寒战，目阖昏睡，汗出如雨，衣被皆濡，至晚始定。兄问故。予曰：“此战汗也。非此则邪不能达，今无忧矣。”嗣此热退神清，知饥纳食，惟觉身轻如叶，倦怠不支。徐培养血气而安。|