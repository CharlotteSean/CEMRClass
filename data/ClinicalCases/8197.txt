某某，温邪两候，热迫阳明，屡投辛甘寒合方，大热甫定。而素体木旺阴虚，昨晚偶触怒火，遂致肝火逆冲，肺胃络损，今晨呕吐鲜血，竟有盈碗之多。胃与大肠，两相联续，所以呕吐之后，继以便血。今血虽暂定，而心中漾漾，尚有欲涌之势，寐则汗出。脉形左大，寸浮关弦尺涩，右部濡弱，气口带搏，舌干无津。皆由木火久郁，触之即发，以致急速之性，损络动血，阳浮阴弱，肾水不能滋涵，封藏因而不固，所以寐则汗出。中气下根于肾，肾水愈亏，则木火愈旺，而中气愈弱，所以胃呆纳少。病中变病，花甲之年，何堪经此一波再折也。勉与叔涛先生共议养肝滋肾，兼益水之上源，略参凉营收固。即请崇山先生裁夺。|大生地四钱阿胶珠三钱天麦冬各二钱鲜竹茹一钱五分犀尖三分，磨代赭石五钱生牡蛎八钱生白芍二钱大元参三钱丹皮炭二钱浮麦一两五钱藕汁一酒怀|二诊：养肝滋肾，木得水涵，气火之逆冲者已平，阳气之泄越者渐固，血未复来，汗出大减。舌边尖转润，然心中仍然干燥。胃为阳土，藏阴皆虚，胃液安得不耗，有气无液，胃气安得调和，所以胃纳仍然不旺，实与中气不振者迥然不同。脉左弦大，右部大而濡软，肾水肺津，肝阴胃液，一齐耗损，然胃府以通为用，再拟滋水养液，而择其不滞者投之。即请叔涛先生商进。|大生地五钱天麦冬各二钱生甘草四分茯苓神各一钱五分丹皮炭一钱五分川贝母二钱阿胶珠三钱金石斛四钱生白芍二钱生牡蛎八钱天花粉二钱浮小麦五钱|三诊：滋肾养肝，胃气渐舒，渐能安谷，舌燥渐润。药既应手，无庸更章。即请商进。|金石斛天麦冬天花粉生白芍炒木瓜生牡蛎川贝母生甘草粉丹皮|每晨服六味地黄丸，用阿胶珠三钱，金石斛三钱，大麦冬二钱，煎汤送下。|四诊：胃气渐振，饮食馨增，经谓：中焦受气取汁变化而赤是为血，气者何，谷气是也，谷气既旺，血去虽多，不虞其不复。舌心干毛，再滋肾水，水足津自升矣。留候叔涛先生商进。|大生地生山药粉丹皮茯神金石斛天麦冬清阿胶生白芍花粉川贝母|五诊：清津渐回，舌质润泽，寐醒燥渴亦定。然平素痰多，此病后，咯吐之痰，绝无仅有。今日形体恶寒，沉沉欲寐，脉濡微滑。良以谷气渐增，水谷之气，生痰酿浊，弥漫胸中，以致阳气不能流布，神机不能转远。前法参以化痰。留候商进。|大生地五钱，炒松阿胶珠三钱竹茹一钱，水炒生白芍一钱五分川贝母二钱瓜蒌皮三钱，炒白茯苓三钱海蛤粉二钱天冬三钱陈关蛰七钱|六诊：痰稍爽利，神情略振，然胸次气郁不舒，前番呕血之始，亦由此而起。脉形右大，舌干少津。良以气分久郁，上焦不行，则下脘不通。拟开展上焦气化，参以甘凉救津。即请叔涛先生商进。|炒香豉炒蒌皮光杏仁川贝母枇杷叶黑山栀川郁金金石斛大天冬梨汁|