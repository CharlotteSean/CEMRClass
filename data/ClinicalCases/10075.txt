王怀四壮年力田，染病旬日。忽舌焦囊缩，延余治。诊得脉沉数，咽干，小便黄赤，大便燥结。以脉证审之，是厥阴大承气急下之证，然未经历铄，迟疑不敢。默思厥阴乃极阴之脏，而得极阳之证，非极阴之物，不足以制极阳之邪。取井底泥涂之，其囊即不缩入，速与大承气下其结粪，二服而愈。后与族兄克鄰，谈及此病，兄抵掌曰：“吾在中湘时，因客感后亦患斯证，服温补剂，几濒于危，幸一老医进大承气汤而愈，与先生所治之证相同。甚矣！医道之不可不讲也。”余曰：“囊缩一证，在伤寒疫病，则有热有寒，而在杂病，则有寒无热，全在临证谛审，否则杀人在反掌间耳。”|