0000
上虞章家阜王公泰丝行天宝乃郎，年未及冠，经纪已熟，其父将行中事务尽付管理。是月中旬往外收帐，中途炎热蒸逼，四肢困倦，饮食无味，次日回家本可一药而愈。延至十余日酿成重证，见者莫不骇极。舌苔干红，焦渴神倦如醉汉，鼻孔似烟囱，身热如火。两手之脉洪大有力。余用清燥救肺汤，重用石膏八钱，外加川贝三钱，一剂而神清气爽，诸证悉平，可谓一矢贯的。次日病者欣欣而谢曰：“余病自忖不起，今得一药而愈，先生神乎技矣！”余亦含笑而返。|