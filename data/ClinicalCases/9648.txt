沈诗言金谷名家也，为吴赞臣中丞之幕友。右小腿里侧起紫疱，肿痛，殆即紫燕疗之类。倩西医治之，以小刀挑破，泄其毒水，糁以药粉；次日，四围起黑，又以小刀刮之，流去血水，仍糁以药粉；又次日，疮口转大而四围之黑依旧复生。于是，日日刮之而黑色蔓延，迄无止境。未及一月，其口面长有六、七寸，阔有二、三寸，悉皆赤烂，毒水淋漓，痛无宁时，眠食俱废，四沿之黑，朝刮而夕又长焉。西医犹谓毒重，非锯去小腿不可，否则有性命之忧。渠甚恐，闻吴东升经我治愈，请吴为介邀予往诊。予曰：年届花甲，气血已衰，湿蕴成毒，有诸内必形诸外，正气不能胜毒，气非补无以化毒生肌，徒侍刀割及药粉收功，犹扬汤而止沸，非徒无益而又害之。订方之顷，沈言：向有湿痰，不受滋补。予曰：有病则病受，无须深虑。渠怀疑不决，竟置而不服，仍延西医，见其烂处筋头发黑，以剪刀去之，血流不止，合宅惊惧，复来求予。予曰：毒藏于内，犹草之有根，不揣其本而齐其末，鲜有不误事者，欲予治此，非大补气血无从着手，前方不服，求我何益。合家齐曰：唯命是听，决不再疑。仍订托里消毒散，重用归、芪、银花、甘草，外以珠黄十宝丹调当归膏，摊于丹油膏上帖之，翌日，血止脓流；再进前法，腐黑悉退，四沿起白边，新肉日长。遵守前法加减，一月而瘳。|