0000
汪静夫兄五月初一真州得病，服过羌防柴葛药七剂，初四日回扬，扬医犹以真州套剂治这，皆前不效药也。令余婿朱与白相招诊，则脉沉而紧，两尺如丝，汗多而热不退，头疼身痛，呻吟不能转侧，烦躁欲席地而卧，干呕欲饮冷水，复不能饮，舌紫无苔，少腹硬痛，以《伤寒论》之阳证阴脉，法当不治。因有头痛，定属厥阴，又多烦躁，兼有少阴，须两经并治。用桂枝、赤芍、细辛、附子、干姜、茯苓、半夏、甘草八味投之，二剂躁定熟寐而身痛减半，又四剂脉起不呕，能食米饮矣。忽尿茎内痛，小便黄赤，乃厥阴阳回吉兆。而旁人遂谓余误用热药，劝进灯心汤，因停余药。延至午后，即腹痛下利，初硬后溏，抵暮复加阴躁，起床抱柱而立，此真武汤证擗地就实之状。因便后里虚亡阳之机已露，遂不从旁人之言，仍煎余药，服后躁定而安卧。至初七日清辰再诊，全属少阴证矣。脉沉细，手足冷汗不止，肠鸣下利，两腿筋惕，急用大剂真武汤一剂，至午厥回汗止，犹有利状，遂加人参、昼夜三剂。计用附子一两，人参六钱，方阳回利止。因有身热腰疼，远迎京口名家，犹谓表邪未解，里滞未清，药用柴葛、二陈，病人畏不敢煎，然终以身热为患。余告曰：“少阴身热，乃为可治。若厥冷，则下利不止矣。余所以留热，以存阳也。”竟服真武汤五日，少阴病衰，余邪仍传厥阴，耳前时或一痛，夜则气上冲喉，渴而多饮，皆厥阴表证，恐致发颐，必怨热药。遂以当归四逆汤本方，不加姜、附，少入人参以助正气。二日四剂，周身微微似汗者一昼夜，邪尽外解，而口渴气冲、耳痛、茎痛痊愈矣。因旁议纷纷，除去姜、桂，甫五日，即腹痛作泻，复用桂枝人参汤五日，便实而痊。续用平补药十余日，因食苹果，又胸胀不食，胃本虚寒，岂余浪投辛热！今病已痊，而附子之谤不息，执肤浅之见，妄论是非。《内经》“不失人情”四字，医家诚戛戛乎难之矣。|