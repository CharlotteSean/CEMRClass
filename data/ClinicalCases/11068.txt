0302
北乡沈小史之媳，怀孕三月，忽癃闭不通者两日，延医服药，初剂有效，次剂辄不应，连易数医，皆然。继邀茜泾陶福田诊，陶曰：“胎脉不见，腹胀如鼓，应作血鼓治。”始以牵牛、桃仁、五灵脂、地龙等，合五苓散投之，继以大黄、芒硝、芫花、大戟、干膝、蟋蟀等投之，竭种种变换方法，连服八剂，仍是初服时一通，即不复再解矣。至第二十四日，乃邀余诊，两脉俱弦，腹胀而癃，食少不谒，按其腹，坚硬不痛，脘左高如覆缶，此血气结于脾外，脉络既阻，故不见胎象，是以陶君作血鼓治，虽不应手，然种种方法，皆已用尽，乃以别无善策告之。其家人再四哀恳，余曰：“无已，但有用砒石一法，名椒仁丸，姑制方相授，信则服之，不信则弃之可也。”沈氏接此方，果疑不敢服。又延二日，病者呼曰：“与其胀死，无宁服砒霜，而或有不死之望。”乃配合而服四丸。第五日，又邀往诊，途遇其邻，询其致病之由，知因夫妻淘气而得此。诊其病，则脘左之肿硬之退，少腹之坚硬未除，小便略通而未畅。乃注重于疏肝和气，以乌药、枳壳、青皮、木香，合四七汤，再下椒仁丸四粒，服如前法。服后月余，不闻消息，至五月中，遇插秧农夫，始知其人早愈，能作田间生活，孕亦未坠。乃知硝、黄、灵脂、桃仁、砒石虽甚毒烈，在当用时，亦不伤胎，经云有故无殒，诚不我欺，特用时必须审慎耳。|