王枢密巷周氏早寡，抚孤子至十八岁，辛苦备尝。忽子右腿胯结核，高肿巨大如瘤，能俯不能仰，伛偻而行。凡一切消散攻穿之剂，靡不遍尝，而外疡滋大之势与日俱进。其母忧之，乞诊于予。予曰：“此非外因之症，全由阴虚肝亢而起，火盛生痰，络气为湿热痹阻。宜令其善自珍爱。”其母坚谓小儿禀性诚直，绝无外好。余乃默询其子，乃知为手淫所误。噫！敲骨吸髓，莫此为甚！乃详为戒劝，冀其遵循。进以党参、生地、天冬、川贝、白芍、料豆衣、竹沥、制半夏、橘络、丝瓜络、首乌藤、楮芽，外敷冲和玉烛，以水红花子、王不留行、土贝、木瓜、苏叶、桑枝煎汤调敷药满拓之。越十余日，面色转活，饮食便溺俱能复常。伏核十去七八，俯仰亦得自然。康复历七阅月。卒以不能永断恶习，竟至药石无效而死。以英隽之质，而惑于诱言，致召丧身之祸，良可哀也。故余每于诊治少年子弟在十七、八岁者，必以保身立命为戒，更复晓以利害。所谓身体发肤受之父母，不敢毁伤之义，尽寓于此矣。|