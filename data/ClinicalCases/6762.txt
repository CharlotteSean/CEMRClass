0006
手足自热而至温，由温而四逆，由四逆而厥，乃传经热症。非始得病即逆冷为寒症可比。症延十有八日，四肢逆冷，举体如冰，苔黑起刺，唇齿俱焦，溲赤便秘，六脉近伏。厥深热亦深，热极反兼寒化，虑难有济。勉拟黄龙汤加减挽之。|人参大生地当归身白芍药元明粉炙甘草生大黄枳实|昨进黄龙法，大便畅行，色如败酱，未能得汗，厥逆稍和，苔刺稍润。唇齿仍焦，细涩之脉未起，似有转机。宜间服养阴之剂。|大生地建泽泻粉丹皮羚羊角大白芍当归身北沙参大麦冬五味子|昨进养阴之剂，诸症未见退机。再进黄龙为是，更益以灵犀为辅。|人参鲜生地当归身生大黄大白芍枳实灵犀角尖|昨进黄龙辅以灵犀，又得大解畅行，其色仍如败酱，中带痰沫，得汗肢冷，体厥竟和，苔刺亦退，唇齿焦干亦润，如丝之脉亦起。危症向安，一切小心要紧。|犀角片羚羊片玄武板鳖甲大生地当归身大麦冬大白芍活水芦根|