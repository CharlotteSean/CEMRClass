吕君锡令政年十八时，经事五日一行，或十日一行，抑且过多，淋漓不断，五、六日方止。平素性躁，君锡以前症告予，余曰：“何不为其调治？”曰：“荆室于归未久，不肯服药，且畏其姑嫜，煎饮不便。”予曰：“丸药侵晨私服，其谁曰不可？”彼乃喜托予制药。予思此症，虽未见脉，详其所云，乃是怒动肝火，复伤其脾。且肝主藏血，又主风，风动则木扬，故血不能潜藏。盖脾主摄血，虽具坤静之德，而有乾健之运，脾气既亏，不能束摄运行，因而流注血海。血海充溢，亦不能如期而下矣，理宜健脾疏肝，清热养血，仍复升举其阳，使气血各守其乡。又何患经之不信矣？遂用参、术、芎、归、升麻、柴胡、子苓、白芍、生地、香附、甘草、黑蒲黄、玄胡索、陈皮、青皮之剂，蜜丸空腹吞之。服药五日经即止。后越二十日方行。次月至二十八日方行。第三月经事不行，而且孕矣。后十月足乃产一女。|