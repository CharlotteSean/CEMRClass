吴妇四旬，左寸细数，脾肾两脉细弱无神，日晡潮热，辰刻则止，精神衰惫，肌肉削瘦，日痰涎唾，不纳饮食，胸闷心嘈，汗多不寐。病自初夏泄泻而起，加以忧郁过度，心脾之伤已甚，实为虚劳见端，法宜益脾养心，仿归脾养心汤意。|炙芪当归土炒文党五味焦术茯神志肉龙眼木香少许益智枣仁炙草|又，连进归脾养心法，大汗已止，夜卧稍安，已获小效。第脉息如原，诚是劳损根源已深，非易复也。前论病由忧郁失血，伤于心脾，又因久泻亡阴，损及肝肾，似非臆说。今时值长夏，脾土司令，阴不能生阳气发泄，是以病势日进，形色夺，肌肉削，精神困惫，头垂欲俯，气冲不续，皆肾脏无根，督脉不用矣。夫乍寒乍热，乃阴阳不和，阴虚发热，阳虚恶寒，阴伤及阳则发热怯寒，致口不知味，不纳饮食，唾涎呕恶，足见胃阳已败。种种见症，都是病深传变，虚损至此，颇为可虞，正如越人所谓阴伤及阳最难充复。诚治病易，治损难耳，当宗《内经》劳者温之，损者益之之旨。议进十全大补减辛，加鹿茸，平补阴阳，庶无偏胜之患，晚服加味异功散，调理脾胃，冀其加餐纳谷，但虚损久病，药无近功，务宜涤虑静养，方可却病延年。|