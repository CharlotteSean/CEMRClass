都根泉，小渲米贩，操舟沪杭。乙卯四月育蚕时，负重量之桑叶回，见其室人为非，气闪动肝，腰胁大痛。来诊时在舟，不能转侧。以外伤腰痛为剧，嘱转就邵君涵培。治用手法伤膏，内服之药理气活血为主。越日其父来城云，伤痛减，内病重，邀余下乡诊视。脉弦数疾，苔白，气喘无片刻之停，仰坐不卧，饮食不进。询悉肝气极重，腰疼虽减，胸胁犹痛。降气宣络，清肝行血为治。如旋复、赭石、半夏、新绛、葱管、橘络、生香附、归须、丹皮、金铃子、玄胡等。另以伽楠香、琥珀、乳香、没药，研末调服。二剂，气喘渐定。调理至秋令，犹有微觉腰痛，多行气逆，不能到外作贩，即复来诊。其形清瘦，脉虚无力，审知欲事素勤，肾气内亏。宜治内损而理气郁。以当归、赤白芍、抚芎、萸肉、生地、首乌、玉竹、补骨脂、丹皮、合欢皮、杜仲、牛膝、狗脊、骨碎补、五味子、蛤蚧，以炼密及鸡血藤胶烊化为丸。服一料，短气腰楚均告退矣。|