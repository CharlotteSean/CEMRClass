fs;j|姚树庭，以古稀之年而患久泻，群医杂治不效。佥以为不起矣。延至季秋，邀孟英决行期之早晚，非敢望愈也。孟英曰：弦象独见于右关，按之极弱，乃土虚木贼也。调治得法，犹可引年，何以遽尔束手乎？乃出从前诸方阅之，皆主温补升阳。曰：理原不背，义则未尽耳！如姜、附、肉蔻、骨脂之类，气热味辣，虽能温脏，反助肝阳，肝愈强，则脾愈受戕，且辛走气而性能通泄，与脱者收之之义大相刺谬，而鹿茸、升麻可治气陷之泄，而非斡旋枢机之品，至熟地味厚滋阴，更非土受木克，脾失健行之所宜。纵加砂仁酒炒，终不能革其腻滑之性，方方用之，无怪乎愈服愈泄。徒藉景岳“穷必及肾”为口实也。与异功散加山药、扁豆、莲子、乌梅、木瓜、芍药、蒺藜、石脂、余粮，服之果效，恪守百日，竟得康强，越三载，以他疾终。|