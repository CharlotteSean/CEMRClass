万茂才去疾，恙由相火过炽，神魂失敛，以致颠倒梦乱，精不能守。精者，肾所藏。精伤即肾伤。腰为肾府，髓本精生。府治则腰健，髓充则骨温。今腰膝酸痛，两腿无力，畏寒，精伤髓虚故也。乙木主疏泄，而不虑太过者，以得癸水，温养生机调畅耳。今水病不能养木，木失养则怒；而愈欲疏泄，遂致风生火动，下陷无所制，加以存养不密，欲不遗泄得乎？所以然者，乙癸同原，未有水病而木不病者，理相因也。木郁则邪火旺；火无水制，则邪热上干，于是痰嗽、目涩赤痛、颐红，怯损之象生矣。夫惊怯者，肝胆虚也；烦梦者，心神扰也；思虑者，土湿而脾郁不升也；猜疑者，肾虚而志不定也；劳力多汗者，汗为心液，实肾所主，强力伤肾，火无水济，因之心阳外越也。抑闻之，不见可欲，则心不乱。梦中所主之心，心之神也；所见之形，肝之魂也；所泄之精，肾之精也。心为君火，肝肾属相火，君火动，相火必随之而动。必当清心寡欲，勿劳筋力，役形神，静养数月，调以药饵，庶几精足神完。若徒恃药力，不自撙节，虽诊治得法，亦得不偿失，何论固涩杂投，寒暖妄进，补水壮火，纷纷者庸有济乎？证经年余不瘳，岂容轻忽，愿熟复此论，严为防闲，务使天君泰然，调摄如约，则长生妙谛，近在目前矣。金针直度，有道审之。|附方：龙骨牡蛎炙草远志茯神枣仁白芍五味子炙芪竹叶莲子心炒黄柏|此证经年半，历试多医，罔效；就予商治。予见受病已深，先立论以戒之，并嘱眠食起居必告无讳，然后随时治以活法。奈不能寡欲，出入半年始治愈。附方特其一斑。|