高童，十二岁，宜兴蠡墅人。十二月十五日。经谓“冬不藏精，春必病温。”吴氏以为不藏精不专指房劳说，凡冬日阳不潜藏，应寒而反暖，及桃李反花之类是也。今冬气候温暖过甚，正合《内经》冬不藏精之说。然在气体薄弱及素有伏邪者，往往一触即发，不待春月发陈之时而温病已作，吴氏所谓虽在冬月，犹为太阴伏暑，内蕴久伏之暑与外感之温交侵互发。据述此症初起，胸闷不渴，身热微寒，确系挟湿之象。数日来自气及营，深入厥阴之里，致阳气不行于四末，有内闭外脱之势。经旨有云：“厥深热亦深。”肢厥正由邪热之深入也。舌苔灰黄，干燥不润，齿板唇焦，神志时清时昧，而胸脘之格拒如故，湿邪犹是逗留。欲化其湿则阴津有消灼之虞，欲滋其阴则湿浊有留滞之弊，滋柔香燥两不可施，症属凶危，治尤棘手。拙见拟用芳开包络，使久蕴之邪由里达外，一面存阴，一面化湿，于无可设法之中，作背城一战之计，是否有当，尚候高明裁正。|带心连翘三钱鲜石斛五钱九节菖蒲一钱广郁金一钱五分黑山栀三钱生薏仁三钱天花粉四钱京川贝一钱五分辰茯神三钱活芦根尺许至宝丹一粒，研送一剂。|复诊：十二月十六日。昨晚热势颇甚，时有谵语，黎明更衣之后，热减神清，朝轻暮剧，原是温热之常态，是意料所及。细察两目神光稍活，四肢温和，斯乃佳境。舌色灰黄略化，边尖起刺，渴饮不多，胸前尚觉满闷。湿以热为武器，热以湿为山险，湿热相依，胶固而不可解，度其形势，殊难指日廓清。然湿浊有化燥之征，则阴津无来复之渐，甘寒养阴之品其能存而不录耶！仍主原法出入。|原方去至宝丹山栀花粉加北沙参三钱竹茹一钱五分灯心二束|