0002
伍。痢成休息，年余未痊，近因交夏而发，昼夜红白数十遍，腹痛溲少，以致神疲不寐，不能起动，所服调气利水之剂，病势愈增，兜塞无效。诊脉得沉弱之象，两尺尤甚，此久痢伤阴之症，非温调脾肾不可。|大熟地一两，砂仁炒归身一钱五分，土炒黑白芍一钱五分，桂酒炒制黑附子五分炒黑干姜五分姜炒川连五分煨肉果五分赤茯苓三钱炒山栀一钱五分|又。服昨剂，夜竟得寐，痛痢仅有数次，胃纳精神俱有起色，脉亦两尺渐起，惟舌觉微燥，渐觉思饮，已有向安之意，照昨方去干姜、附子，加大熟地五钱人参七分大麦冬一钱五分蒸五味二分|又。痛痢全愈，精神大振，已杖而可起，脉亦渐觉有神，再照前方加熟地五钱，五服豁然。|问此二症，皆属久病淹缠，均得数剂而愈。何其速也。曰前症脾为湿困，并非五更泄泻。所服皆温补命门之药，年过五旬，尚不大碍，但未去病耳。用五苓以利其湿，调中以升其阳，所谓将欲升之，必先降之是也。机关一利，前此温补之药，皆得效灵于旦夕矣。后症壮年恃强，心肾久劳，又兼久痢伤阴，阴不足则寒生，治者以时交夏令，不敢用温，徒分利兜塞，焉能去病，起手即用胃关煎加姜附，以温其脾胃，正如饥易为食，渴易为饮，自然阳回黍谷，见其舌干微渴，即去姜附之燥，又加生脉散生津益胃，以迎天时，岂有不速痊之理。虽一时幸中，亦由细心辨证而来。古人云：胆欲大而心欲细。旨哉，斯言也。|