0006
曾医廪贡王美秀患吐血、发热。其病已久，精神倦怠，肌肉瘦削，向治无效，渐见沉重。乃一日暴吐，昏晕床褥，其气将绝，周身俱冷，独心中微温。乃兄料不能起，将服冠尽附其身。时夜将半，忽苏。云到城隍祠中，父命速回，又昏睡去。次早促骑求治。余诊其六脉，沉小而微，手足厥逆。余即用补中益气汤，黄芪、白术、当归、沙参各五钱，升麻一钱，柴胡三钱，怀山、茯苓、麦冬各三钱，远志二钱，五味子六分，红枣六枚，干熟地八钱，煎服一剂而苏。连进二剂，而饮食渐进，精神亦长。再用补中益气汤，兼服龟鹿地黄丸而痊。|