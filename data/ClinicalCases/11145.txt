0303
马旌阳兄令政妊娠八月，腹痛里急，时欲大便。医恐其作痢，稍以痢法治之，遂产。血晕久而后苏。夜半吴清南兄急请往诊。脉伏，恶露甚少。用当归、川芎、枣仁、茯神、泽兰、山楂等，外用醋炭法。恶露大行，人亦少安。六朝后，头偏痛，牙根肿，咽喉中痛，心烦不寐。予谓：“产后法当大补气血，若阴亏阳无所附，尤宜剂以温补，诚万举万当也。此则阴虚多火之体，加以产后郁怒，致动肝肾之火，脉数有力，断非真寒假热矣。倘蹈常习，故亦施温补，不几助邪而盖疾乎？”乃以丹皮、元参、生地、当归、赤芍、桔梗、栀子、荆芥穗，凉血散热。又以童便之咸寒，引之下降。与当归之辛温，逐瘀生新。一服而减，三服而痊。|