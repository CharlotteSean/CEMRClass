五月之望，怡和洋行公和船陆炳章兄，请诊倪珊如之恙。咽喉胀塞，难于言语，诊脉短数，舌苔白腻，寒热头汗，口渴，溺赤，乃肥体多痰，太阴湿盛者，湿郁于中火越于上，故见是症。方用云苓、川斛、花粉、半夏、薄荷、桔梗、姜蚕、白芍、前胡、淡芩、生草、姜竹茹、竹叶治之。两剂喉胀减半，余邪未能尽彻，易方用青蒿、滑石、金果兰（川产）、苦甘草、半夏、薄荷、花粉、桔梗、姜蚕、淡芩、前胡、枳实、竹茹、竹叶。数剂后诸恙悉平。|