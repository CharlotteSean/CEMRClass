0602
某宦女，素系寒体，中阳不足，便溏气弱，因染疫寒热，咽微痛。余进以辛凉微温开解法，觉发热略重，喉胀较甚。即更疡科，进以羚羊、山豆根、金锁匙、芩、栀等苦寒清热，寒热即止，脉细，红痧隐于皮肤之里，舌腻不渴，神烦昏愦，咽痛极甚，目珠上视，或目珠转旋，手足抽挛，背脊角弓反张，言语不出，已成痉厥之险。邀余诊之，即以至宝丹研细，以化痰开肺之品，合竹沥、姜汁调匀灌之，痉止厥平。后以化痰宣肺和解缓缓治之，七八日喉中吐脓血而痛缓。始终二十余日，未能见一寒热，红疹隐隐，未得透发，此早服寒药失表之症。后传染数人，余急先开表，辛凉外解，使其得汗，用喉刀刺其胀处出血，三四日得汗后，痧透热止，咽痛已平，未有遭如此危险者。所以瘟毒温邪之始，苦寒当慎，恐热遏不透，变厥症也。|