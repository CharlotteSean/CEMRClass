咽喉二窍，同出一脘，异途施化，喉在前，连接肺本，为气息之路，主出；咽在后，下接胃本，为饮食之路，主纳。故《经》云：咽喉者，水谷之道也；喉咙者，气之所以上下也。其症有寒热虚实之分。辛卯春，余客济南，高君仲闻之妾，患咽痛，饮食不进，夜寐不安，身热便闭，病势颇危，用符祝针砭法治之，不应，来延余诊。脉象洪大，审是温邪内蕴，不能下达，迫而上升所致，用三黄泻心汤加石膏、小生地。一剂，痛减；二剂，痛平。后以清养药，调理而愈。乙未夏，余寓上海，有张姓某喉辣心震，举发不时，病由劳怒后得，已经半年，问治于余。余切其脉，浮细而数，知是脏液不充，虚阳上乘所致。以四君子汤加白芍、山茱为方，数剂，症减，后更调治而愈。此二症也，一用苦降，一用甘温，俱应手奏效，乃咽喉病之轻者。他如缠喉风，走马喉风，双单乳蛾，喉疗，兜腮痈，喉疮，喉瘤，肺绝喉痹，经闭喉肿，梅核气诸症，轻者亦易疗，重者则至险。考古治法，皆急于治标，而缓于治本，以咽喉为要隘之地，缓则伤人，故治标为急耳。|