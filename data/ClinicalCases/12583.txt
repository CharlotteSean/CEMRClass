0601
郑司马考堂先生，由甘肃解组归，过湾市，寓于漕署，次公子甫七龄，赋禀甚薄，时值酷暑炎蒸，舟中受暑得病，召余诊治。诊得脉虚，身热自汗，是伤于暑也。神倦懒言，是暑伤元气也；面色■白如纸，是阳气禀受不厚也；肢冷不食，是汗泄伤脾也。法当益气清暑，方用人参、黄芪、麦、味，治暑热伤气而止汗；用苓、半、甘草治伏暑发热头痛而和脾胃；按暑必挟湿，湿胜则泄，用泽泻、木瓜，利湿兼能祛暑：使暑气湿邪俱从小便出，则泄自止，元气可保，诸病可除耳。司马见方，将信将疑曰：先生所论甚善，但恐孩子舟中冒暑受寒，热伏于内，参、芪似未可骤进，求酌而易之。余曰：公郎气不足以息，言不足以听，是正气不胜也，大凡汗下交作，即有表邪，无不尽解，今两手已经作冷，若再不顾元气，投以表散清凉，恐四肢发厥，汗出不止，吐泻交作，即难救药，所虑者，正在此也。且此方以参、芪为君，东垣谓参、芪、甘草为泻火之圣药，合千金生脉散，为长夏体虚，受暑之主药；苓、半、甘草是海藏清暑法，为和脾胃之要药，至稳至妙，实有所本而来者，并非杜撰也。公勿疑虑，一服可奏大效。司马韪之，依方而进，果然潮退汗止，两手温和，安神熟睡，晚间再进一剂，只泄水数行，即下结粪，天将曙，便能起坐，思食。次早复诊，司马在署拱候，一见欢颜长揖称谢曰：先生何其神耶。坐谈片刻，病者自出二堂诊视，笑谈自如，诸病若失，改进六君子汤加扁豆调理脾胃而已。|暑伤于气，所以脉虚自汗，若不用参、芪以进，竟投表散清凉，必致伤亡气脱。|